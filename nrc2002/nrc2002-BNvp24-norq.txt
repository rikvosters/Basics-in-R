DOCUMENT : 24 of 78

PAPER : NRC Handelsblad

DATE : December 13, 2002


BYLINE : DOOR ONZE POLITIEKE REDACTIE

SECTION : Voorpagina ; Pg. 1

LENGTH : 617 words

DATELINE : DEN HAAG , 13 DEC.

BODY :

HEADLINE : Minister Korthals ( VVD ) neemt ontslag ; Na rapport commissie bouwfraude

Demissionair minister Korthals ( Defensie , VVD ) heeft gisteren zijn ontslag
ingediend. Hij vreest niet meer goed te kunnen functioneren na de conclusie van
de parlementaire enquetecommissie bouwnijverheid dat hij de Kamer onjuist heeft
geinformeerd.

Korthals wijst die conclusie van de hand. Korthals' partijgenoot Kamp ( VROM )
neemt het ministerschap van Defensie waar tot er een nieuw kabinet is. Vandaag
neemt Kamp al in zijn nieuwe dubbelfunctie deel aan de ministerraad.

Korthals bestrijdt de juistheid van het in zijn ogen «redelijk harde
oordeel» van de enquetecommissie. Maar hij meent dat hij daardoor «een speelbal»
is geworden in «ieder politiek debat» , zo zei hij gisteren. Hij voerde aan dat
het departement niet gebaat is bij een «enigszins manke» minister , wegens de
lopende reorganisatie van Defensie.

Premier Balkenende liet van de Europese top in Kopenhagen weten dat hij het
aftreden van Korthals betreurt maar wel «begrijpt». Korthals liet gisteren
blijken dat hij zich slachtoffer van de omstandigheden acht. Hij heeft volgens
de parlementaire enquetecommissie in november 2001 als minister van Justitie in
het tweede kabinet-Kok de Tweede Kamer onjuist ingelicht. Hij zei toen in de
zomer niet op de hoogte te zijn geweest van een schikkingsvoorstel van het
openbaar ministerie aan bouwbedrijven die verdacht werden van fraude bij de
aanleg van de Schipholtunnel. Korthals onderstreepte gisteren dat hij de Kamer
in de zomer niet op de hoogte had kunnen stellen van de schikking , omdat hij
zich die toen niet herinnerde. Aan de enquetecommissie had hij eerder verteld
zich achteraf te hebben gerealiseerd dat hem wel was verteld van de aankomende
schikking , in de marge van een informele bijeenkomst begin juni op zijn
ministerie. Zijn onduidelijkheid daarover noemde hij gisteren «het enige dat ik
moet toegeven».

Korthals zegt dat hij met zijn aftreden niet de verantwoordelijkheid neemt
voor de kritiek van de enquetecommissie dat het openbaar ministerie slecht
functioneerde tijdens zijn ministerschap op Justitie. Hij vindt het «zuiverder»
dat zijn opvolger op Justitie , minister Donner ( CDA ) , zich daarvoor
verantwoordt. De Kamer zal het bouwfraude-rapport pas na de verkiezingen van 22
januari en mogelijk pas na de formatie onder een nieuw kabinet behandelen.
CDA-fractievoorzitter Verhagen zei dat Korthals door af te treden wel
verantwoordelijkheid neemt voor het functioneren van het openbaar ministerie.
Vervolg KORTHALS : pagina 3

KORTHALS

Al drie ministers weg

Vervolg van pagina 1 Korthals was de enige nog zittende minister die in het
rapport van de enquetecommissie wordt bekritiseerd. De ex-ministers Netelenbos
( Verkeer en Waterstaat , PvdA ) en Jorritsma ( Economische Zaken , VVD ) , beiden nu
Kamerleden , willen tot nu toe niet reageren. VVD-leider Zalm noemde het optreden
van Jorritsma , die zich als minister op uitnodiging van een bouwondernemer naar
een schaatswedstrijd in Oostenrijk liet vliegen , gisteren «betrekkelijk
onschuldig maar niet verstandig».

Korthals is de derde minister die uit het demissionaire kabinet is
vertrokken , na de LPF-ministers Bomhoff en Heinsbroek. Kamp is nu , na
Hoogervorst ( VVD ) en De Geus ( CDA ) , de derde demissionaire minister die twee
ministeries tegelijk beheert. CDA-fractieleider Verhagen vindt het «goed voor
het evenwicht» tussen CDA en VVD in de betrokkenheid bij het buitenlands beleid
dat Korthals is vervangen door een VVD-bewindspersoon en niet door de CDA'ers
Van der Knaap ( Defensie ) of De Hoop Scheffer ( Buitenlandse Zaken ) .

Hoofdartikel : pagina 7

www.nrc.nl : Rapport


TAIL :
Fraude en corruptie ; Bouwnijverheid ; Economie ; Bedrijfstakken ; Recht ;
Criminaliteit ; Delicten

