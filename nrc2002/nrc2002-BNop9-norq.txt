DOCUMENT : 9 of 44

PAPER : NRC Handelsblad

DATE : December 13, 2002


SECTION : Opinie ; Pg. 7

LENGTH : 981 words

BODY :

HEADLINE : Westen moet Poetin als gelijkwaardige steunen

Westerse media en politici moeten hun misvattingen over Rusland overboord
zetten. De verlichte koers die president Poetin vaart , verdient de steun van het
westen , meent Jacques Monasch.

Na het gijzelingsdrama in Moskou wilden Russische politici in
crisissituaties de media aan banden leggen. Maar president Poetin greep in. Ook
het Kremlin staat niet boven de wet , verklaarde hij. En hij bewees met zijn
presidentiele veto andermaal dat hij een verlichte koers vaart.

Poetins ambitie staat in contrast tot de kritische commentaren van westerse
media en politici op zijn beleid. Dat bleek bijvoorbeeld uit de berichtgeving
over de afwikkeling van het gijzelingsdrama , waarin men weinig op leek te hebben
met Poetins koers. Om maar te zwijgen van de stuitende bijdrage van de filosoof
Andre Glucksmann ( Opiniepagina , 13 november ) , die de ontknoping van de gijzeling
even «afschuwelijk» noemde als de gijzeling door de Tsjetsjeense terroristen
zelf. Terwijl de overgrote meerderheid van de Russen Poetin steunt , ook in de
wijze waarin hij het gijzelingsdrama heeft weten op te lossen , willen de
westerse media ons vooral doen geloven dat het Kremlin faalt.

In Nederland was de berichtgeving over de gijzeling van het NOS-journaal
erop gericht om te benadrukken hoeveel slachtoffers er door het Russische
ingrijpen in het theater waren gevallen. Aan de vele honderden mensen die door
de Tsjetsjeense terroristen op gruwelijke wijze standrechtelijk geexecuteerd of
opgeblazen zouden worden , werd niet of nauwelijks aandacht besteed. En toen
vervolgens Poetin met Tsjetsjeense leiders bijeenkwam , werd dat door
NOS-verslaggever Peter d'Hamecourt afgedaan als een «propagandastunt». De
sympathie van de NOS lag aantoonbaar bij de Tsjetsjenen , niet bij de vele levens
die gered waren en het kordate optreden van Poetin en de zijnen.

De bevooroordeelde westerse media laten niet na Rusland permanent in de
beklaagdenbank te zetten. Wie de verslaggeving van bijvoorbeeld de BBC heeft
gevolgd ten tijde van de westerse militaire ingreep in Kosovo en die vergelijkt
met de berichtgeving over Tsjetsjenie , ervaart de eenzijdige indoctrinerende
westerse berichtgeving. Zelfs toen deze zomer een Russische Toepolev botste met
een DHL-Boeing boven Zuid-Duitsland , wezen direct alle vingers in de richting
van de Russen. Wij uit het westen kunnen zo'n ongeluk toch niet veroorzaken ?
Ontkenningen door de Russen werden als culturele rituelen afgedaan. Uiteindelijk
bleken de Zwitserse verkeersleiders vreselijk gefaald te hebben.

Ook de politiek in het westen weet eigenlijk sinds de val van de Muur en het
einde van de Koude Oorlog niet hoe ze met Rusland moet omgaan. De eerste grote
westerse fout was het geloof in de illusie dat Rusland via een shocktherapie
binnen enkele jaren omgevormd zou zijn in een vrijemarkteconomie met eenmaal in
de vier jaar vrije verkiezingen. Maar terwijl het westen zonder harde
voorwaarden grote IMF-leningen het land inpompte , stroomden forse bedragen het
land uit naar de bankrekeningen van Russische maffiosi. Zij plunderden Rusland.
Het Kremlin en de familie Jeltsin lieten dit toe en deden waar mogelijk mee.
Clinton keek toe en liet het gebeuren. Jeltsin , vriend van het westen , liet een
verdorven , corrupt en vervallen Rusland achter. Het westen wilde het niet zien.
Toen Clinton in zijn nadagen Poetin bezocht , was het Poetin zelf om de onjuiste
westerse perceptie te benadrukken.

Van het Russische optreden in de deelrepubliek Tsjetsjenie bestaat in het
westen eveneens een verkeerd beeld. Tsjetsjeense terroristen , krijgsheren ,
ontvoerders en andere moslimfundamentalisten ontregelden en ondermijnden het
Russische grondgebied ( dat doen ze nog steeds ) . Het westen was er desondanks als
de kippen bij om de legitieme Russische militaire actie in 1999 te veroordelen.
Vanaf dat moment heeft het westen in de ogen van de Russen zijn legitimiteit in
de zaak-Tsjetsjenie verloren. De westerse kritiek steekt temeer als getracht
wordt de strijd op dit minuscule stukje grondgebied ( half Belgie ) als ijkpunt
van westerse verhoudingen met Rusland te bestempelen in een land van elf
tijdzones.

Poetins verlichte ambities en de misperceptie van het westen zijn ook
zichtbaar in Moskous wens Rusland en de NAVO verregaand te laten samenwerken. Zo
wees het westen aanvankelijk Ruslands waarschuwingen tegen het Tsjetsjeense
moslimfundamentalisme van de hand. Intussen heeft Rusland zelfs toegestaan dat
Amerikaanse militaire adviseurs in het aangrenzende Georgie bijstand verlenen.
Hoe zou Amerika hebben gereageerd als Rusland in een dergelijke situatie wederom
Cuba was komen assisteren in de Amerikaanse achtertuin ?

Het westen is pas na de aanval op de Twin Towers langzaam aan het
bijdraaien. Het westen , Europa voorop , zal zijn naieve benadering van de
Russische politiek moeten herzien. Het is in het belang van Europa om met
Rusland verregaande economische , militair-strategische en politieke samenwerking
aan te gaan.

Poetin pleit niet zonder reden voor de «dictatuur van de wet». Hij weet dat
verandering een zeer moeizaam proces is. Vandaar zijn even bescheiden als
realistische ambitie om «het leven van de gemiddelde Rus een beetje beter te
maken». Het wordt tijd dat het westen een serieuze , gelijkwaardige en langdurige
relatie met het Rusland van na de Koude Oorlog opbouwt. Arrogantie of
afstandelijkheid is het laatste dat nu gewenst is. Het westen moet meer dan ooit
bereid zijn op een even gelijkwaardige als respectvolle basis met Poetins
Rusland samen te werken. Pas dan heeft het het recht kritische vragen te
stellen.

Jacques Monasch was directeur van het Amerikaanse National Democratic
Institute ( NDI ) for International Affairs in Rusland en Oekraine. Hij is nu
gastdocent politieke communicatie aan de Rijksuniversiteit Leiden.


TAIL :
Buitenlandse betrekkingen ; Binnenlandse politiek ; Politiek en Staat

