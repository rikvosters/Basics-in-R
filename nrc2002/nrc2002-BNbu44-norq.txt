DOCUMENT : 44 of 111

PAPER : NRC Handelsblad

DATE : December 12, 2002


BYLINE : DOOR ONZE CORRESPONDENT RENEE POSTMA

SECTION : Buitenland ; Pg. 5

LENGTH : 674 words

DATELINE : KOPENHAGEN , 12 DEC.

BODY :

HEADLINE : Polen beginnen in Kopenhagen aan een keihard eindspel

De Poolse delegatie wil op de EU-top voor de Poolse boeren het onderste uit
de kan halen. Ze moeten wel : de stem van het platteland is belangrijk in de
Poolse politiek.

«Ik heb de regering duidelijk gezegd waar het op staat. Als onze
minimumeisen niet worden ingewilligd , moeten wij nee zeggen tegen het
lidmaatschap van de Europese Unie.» De Polen zijn begonnen aan een keihard
eindspel. Inzet : een miljard euro meer dan tot nog toe bespreekbaar is geweest.
Minister Jaroslaw Kalinowski van Landbouw stelt zich het hardst op. Tijdens het
laatste regeringsberaad in Warschau voor de historische top in Kopenhagen heeft
de leider van de boerenpartij PSL , coalitiepartner in de centrum-linkse Poolse
regering , nog eens flink met de vuist op tafel geslagen : als er niet meer geld
komt , doen we niet mee. Een meerderheid van de Polen heeft zijn wortels op het
platteland en de stem van de angstige boeren is van doorslaggevend belang in de
Poolse politiek.

Premier Leszek Miller laat zich ook graag van zijn hardste kant zien , maar
heeft een iets andere agenda dan zijn koppige minister. Millers grootste zorg is
het referendum dat de Polen volgend jaar over het Poolse EU-lidmaatschap gaan
houden.

Het resultaat van Kopenhagen moet overtuigend zijn , anders blijven de
kiezers thuis of stemmen ze tegen. Maar Miller heeft ook nog een eigen agenda.
Hij zou de onderhandelingen met de Europese lidstaten niet alleen in Kopenhagen
willen afsluiten , maar ook nog voor middernacht vrijdag.

De dertiende december staat in Polen bekend als de dag van de staat van
beleg. In 1981 maakte generaal Jaruzelski op die dag een einde aan de
activiteiten van de vrije vakbond Solidariteit. Om inmenging door de Sovjet-Unie
te voorkomen - zoals Jaruzelski later altijd beweerd heeft - werden de
burgervrijheden opgeschort en verdween de voltallige oppositie achter slot en
grendel. Miller was in die tijd actief lid van Jaruzelski's communistische
partij die toen de dienst uitmaakte.

De huidige premier van Polen is er om die reden persoonlijk veel aan gelegen
de datum van 13 december van een nieuwe betekenis te voorzien : de dag waarop
Polen definitief terugkeert in Europa.

Maar of hij daarin slaagt , is aan het begin van de top in Kopenhagen
volstrekt niet te voorspellen : de marge tussen de harde opstelling van de
lidstaten die geen cent meer willen uitgeven aan de uitbreiding en de Poolse
boeren die het onderste uit de kan willen hebben , is piepklein. Zeker is wel dat
de Poolse premier flink theater zal maken om alle Polen het gevoel te geven dat
zijn team tot het uiterste gevochten heeft voor zo mooi mogelijk resultaat.

Een aantal oud-dissidenten uit Midden-Europa is niet helemaal gerust op de
goede afloop. In een oproep aan alle betrokkenen in Kopenhagen roepen o.a. de
Polen Bronislaw Geremek , Tadeusz Mazowiecki , de Tsjechen Petr Pithart ,
Ji[caron]ri Dienstbier en de Hongaren Gyorgy Konrad en Arpad Goncz op om de
«historische kans niet te missen». «Bij jullie noch bij ons is het feest. Veel
moet veranderen en dat hangt af van jullie en van ons. De toekomst hangt af van
de voorwaarden van de uitbreiding , van de manier waarop de twee delen van Europa
samen komen.»

Economie in het Westen : oliedepots , kraakinstallaties en chemische fabriek
bij Rotterdam. ( Foto Freek van Arke / Hollandse Hoogte )

Economie in het Oosten : Poolse boeren ploeteren nog moeizaam met hun paard
op het land. ( Foto Reuters )

Religie in het Westen : kerken lopen leeg en worden omgebouwd tot
appartementen of afgebroken. ( Foto Maurice Boyer )

Religie in het Oosten : jonge Polen bidden bij een herdenking van de
verkiezing van Karol Wojtyla tot paus. ( Foto AP )

Winkelen in het Westen : de nieuwe vestiging van Louis Vuitton in Amsterdam
oogst belangstelling. ( Foto Bram Budel )

Winkelen in het Oosten : gedrang in Praag bij de opening van een filiaal van
het Westers e elekronicaconcern Dixons. ( Foto AP )


TAIL :
Buitenlandse betrekkingen ; Binnenlandse politiek ; Topconferenties ;
Politiek en Staat ; Buitenlandse Betrekkingen

