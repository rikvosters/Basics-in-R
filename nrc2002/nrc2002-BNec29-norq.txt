DOCUMENT : 29 of 201

PAPER : NRC Handelsblad

DATE : December 14, 2002


BYLINE : DOOR MARLEEN LUIJT

SECTION : Economie ; Pg. 13

LENGTH : 584 words

DATELINE : AMSTERDAM , 14 DEC.

BODY :

HEADLINE : «Vakbond moet jongere lokken met tv-helden»

Vakbonden tobben over de vraag hoe ze jongeren moeten lokken. Met Bob de
Bouwer of met revolutie ? «Er is niet veel meer om actie voor te voeren.»

Hugo Bronkhorst ( 21 ) is door een toeval lid geworden van de CNV
Jongerenorganisatie. «Toen ik een jaar of vijf geleden een mobiele telefoon
kocht , kreeg ik het lidmaatschap er voor een jaar gratis bij» , vertelt hij. De
meeste andere leden zo'n negentig procent zijn bij de Jongerenorganisatie
gekomen , doordat ze al bij een bond van de CNV zijn aangesloten.

Van de 31.500 leden hebben dus maar weinigen welbewust en rechtstreeks
gekozen voor de CNV Jongerenorganisatie. Het is tekenend voor de geringe
aantrekkingskracht die vakbonden uitoefenen op jongeren. Zowel bij het CNV als
bij de FNV de grootste vakcentrale van Nederland is 4,5 procent van de leden
jonger dan 25 jaar , maar beide bonden kampen al jaren met een terugloop van het
aantal jonge leden.

Om een antwoord te vinden op deze vergrijzing heeft de CNV
Jongerenorganisatie deze week een debat gehouden met de FNV , het CNV en de
kleinere Unie MHP , waar het aantal jongeren stabiel laag is ( 2,4 procent ) . «Ik
ben tijdens een manifestatie in de Utrechtse Jaarbeurs lid geworden van de CNV
Jongerenorganisatie , maar eigenlijk wist ik niet wat een vakbond was» , laat
Daniel Meerwijk ( 17 ) weten. Hij blijkt niet de enige jongere te zijn die
onbekend is met de bezigheden van een vakbond.

Maar ook over het nut van die bezigheden bestaan twijfels. «Ik heb nog niets
meegemaakt op mijn werk waarvoor ik de vakbond nodig zou hebben» , zegt Muth
Burer ( 29 ) , lid van de CNV Jongerenorganisatie : «Als ik al problemen krijg op
mijn werk , ga ik toch zeer waarschijnlijk zelf weg. Nu wordt er elke drie
maanden ongeveer 38 euro afgeschreven , maar waarvoor eigenlijk ? De
dienstverlening van de vakbonden , zoals rechtshulp , kun je ook elders krijgen».

Het is een imagoprobleem vinden vakbondsbestuurders en deskundigen. Jongeren
zien de vakbonden volgens de consumentenpsycholoog Dirk Lorre vooral als
amokmakers. Voorzitter Doekle Terpstra van de CNV kan zich dat voorstellen :
«Vakbonden kom je vooral tegen in de media als er iets aan de hand is , een ruzie
of staking bij het spoor. Wij zijn er blijkbaar niet toe in staat om al die
positieve dingen die we doen , zoals de individuele hulp aan leden , ook onder de
aandacht te krijgen».

Om dat wel voor elkaar te krijgen pleit psycholoog Lorre voor de aanpak van
Bob de Bouwer , de onder kinderen zeer populaire tv-held. «Bob de Bouwer zegt :
»Kunnen wij dit maken ? Nou en of ! « Jongeren zijn ook zo positief ingesteld , zij
willen oplossingen zien.» Volgens hem willen jongeren erkenning. «Met de
merk-spijkerbroek die ze nu kopen , krijgen ze erkenning van de groep. Met een
lidmaatschap op CNV Jongerenorganisatie niet. Jongeren willen ook onmiddelijke
bevrediging. Zij zijn »wakkere consumenten«. Ze moeten het idee krijgen dat hun
lidmaatschap een stimulans is voor hun carriere.» Daniel Meerwijk vindt dat de
bonden meer moeten laten zien dat ze op zoek zijn naar jongeren. «Meer
adverteren , ook op zenders als TMF.»

Jongeren moeten zelf meer hun stem laten horen , vindt Bert van Boggelen ,
secretaris van het CNV : «Waar blijft de revolutie ? Jongeren moeten de vakbond
tot iets van henzelf maken». Veel oudere leden van de vakbonden knikken. De
jongeren lijken minder enthousiast. «Ik hoef helemaal geen revolutie» , zegt Muth
Burer. «Er zijn al CAO's en er is een sociaal akkoord. Er is niet zoveel meer om
actie voor te voeren.»

