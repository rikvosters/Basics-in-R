DOCUMENT : 201 of 201

PAPER : NRC Handelsblad

DATE : December 9, 2002


BYLINE : DOOR ONZE FINANCIELE REDACTIE

SECTION : Economie ; Pg. 13

LENGTH : 383 words

DATELINE : ROTTERDAM , 9 DEC.

BODY :

HEADLINE : Gucci kondigt lagere winst aan

Het Italiaanse modehuis Gucci heeft voor de tweede maal dit jaar de
verwachtingen naar beneden bijgesteld. Ten opzichte van vorig jaar zal de winst
in de tweede helft met 3 tot 7 procent dalen. Ook voor volgend jaar is het
concern minder positief , mede als gevolg van de internationale politieke
spanningen.

Dit heeft het in Amsterdam genoteerde beursfonds , onderdeel van de
AEX-index , vanochtend bekendgemaakt. De eigenaar van modemerken als Gucci , Yves
Saint Laurent en Stella McCartney verwacht voor heel 2002 een winst per aandeel
te behalen van 2 euro. Bij de bekendmaking van de halfjaarcijfers in september
ging het bedrijf nog uit van 2,60 euro. Analisten hielden al rekening met een
winst per aandeel van 2,36 euro.

«Ik denk echt dat er een oorlog komt in Irak . In het licht van de
economische en politieke situatie hebben wij geen andere keus dan enigszins
behoudend te zijn in onze verwachtingen» , verklaarde bestuursvoorzitter D. de
Sole vanochtend tegenover persbureau Reuters. De aftrap voor het vierde
kwartaal , de Amerikaanse feestdag Thanksgiving , was zwakker dan een jaar
geleden. Het vierde kwartaal , bij het boekjaar van Gucci gaat het om november ,
december en januari , is goed voor 30 procent van de jaaromzet.

Het AEX-fonds zag de koers met minder dan een procent dalen tot 88,95 euro.
De koers van Gucci is het hele jaar al redelijk stabiel sinds het Franse concern
Pinault-Printemps-Redoute , dat een controlerend belang in Gucci heeft , zich
verplicht heeft gesteld om de aandere aandeelhouders van Gucci in 2004 voor
101,50 dollar per aandeel uit te kopen. Vanochtend ging de koers van PPR , dat
dit jaar al 40 procent van de waarde heeft verloren , met 7,6 procent omlaag ,
terwijl concurrent LVMH 2,7 procent verloor.

Gucci denkt in 2002 een groepsomzet te behalen van 2,5 tot 2,6 miljard euro ,
tegen een eerdere prognose van 2,6 miljard euro. De winst als percentage van de
omzet zal op 12 procent komen te liggen , in plaats van de 13 procent die eerder
was voorspeld. In het derde kwartaal behaalde Gucci volgens de eerste gegevens
een omzet van 645 miljoen euro , ruim 3 procent meer dan in 2001.

Milde koersreactie na winstwaarschuwing Gucci

NRC Handelsblad 091202 / Bron : Thomson Financial Datastream


TAIL :
Kleding en mode ; Consumentenzaken

