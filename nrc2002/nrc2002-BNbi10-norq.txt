DOCUMENT : 10 of 123

PAPER : NRC Handelsblad

DATE : December 14, 2002


BYLINE : DOOR ONZE REDACTEUREN FREEK STAPS EN JOS VERLAAN

SECTION : Binnenland ; Pg. 3

LENGTH : 425 words

DATELINE : DEN HAAG , 14 DEC.

BODY :

HEADLINE : Voorzitter Vos : beschuldigingen waren wel onjuist

Voorzitter M. Vos van de parlementaire enquetecommissie bouwnijverheid
bevestigt dat oud-aannemer A. Terlingen tijdens zijn verhoor door de commissie
onware beschuldigingen heeft geuit over vier topambtenaren van het ministerie
van VROM. In het afgelopen donderdag verschenen eindrapport staat nog dat de
enquetecommissie geen oordeel wil uitspreken over «het waarheidsgehalte» van de
aantijgingen.

Terlingen , naast aannemer en makelaar tevens voormalig-bestuurder van
brancheorganisatie AVBB , beschuldigde tijdens zijn verhoor eind augustus vier
hoge ambtenaren van het ministerie van Volkshuisvesting , Ruimtelijke Ordening en
Milieu ( VROM ) ervan jarenlang steekpenningen en andere gunsten van bouwers te
hebben aangenomen in ruil voor vertrouwelijke informatie over nieuwbouwlokaties.

Vos zegt nu : «Wij zijn altijd al kritisch geweest ten aanzien van de
verhoorde en hebben geen enkele grond te geloven wat Terlingen over de
ambtenaren heeft gezegd.» Zij zegt echter geen klassiek meineed-geval in
Terlingen te zien. «Hij heeft niet bewust zitten liegen , daarom spannen we op
dit moment geen procedure tegen hem aan.»

De ambtelijke top van VROM wil eerherstel van haar tijdens het verhoor en in
de media van fraude en corruptie betichte voormalige topambtenaren. De commissie
vindt dit niet tot haar taak behoren.

Daags na zijn verhoor gaf Terlingen in deze krant aan zijn beschuldigingen
«enkel en alleen» te hebben gebruikt om aandacht te genereren voor een andere
zaak. Hierop stelden het ministerie van VROM en de enquetecommissie onderzoek in
naar de uitlatingen. VROM concludeerde dat die aantijgingen onjuist waren.

«Het is zonneklaar : wij horen van alle blaam gezuiverd te worden» , zegt E.
van Baarsel , een van de beschuldigden. «Maar ondertussen wordt er omheen
gedraaid.» VROM heeft donderdag , direct na het verschijnen van het rapport , de
enquetecommissie om toelichting gevraagd. Eerder overlegden Vos en minister Kamp
( VROM ) al over de zaak.

Een van de vier oud-ambtenaren is eerder overleden , de andere drie voeren
naar eigen zeggen dinsdag overleg met de secretaris-generaal M. Sint van het
ministerie over de te volgen koers. C. de Reus , een van de andere voormalig
topambtenaren : «Het is merkwaardig dat in het rapport geen melding wordt gemaakt
van het VROM-rapport over onze positie en de brief van minister Kamp hierover.»

www.nrc.nl : dossier Bouwfraude


TAIL :
Openbaar bestuur ; Fraude en corruptie ; Bouwnijverheid ; Economie ;
Bedrijfstakken ; Recht ; Criminaliteit ; Delicten ; Politiek en Staat

