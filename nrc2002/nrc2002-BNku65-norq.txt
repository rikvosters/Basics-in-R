DOCUMENT : 65 of 79

PAPER : NRC Handelsblad

DATE : December 9, 2002


BYLINE : DOOR EEN ONZER REDACTEUREN

SECTION : Kunst ; Pg. 11

LENGTH : 825 words

DATELINE : AMSTERDAM , 9 DEC.

BODY :

HEADLINE : Twee doeken van Van Gogh ontvreemd ; Via ladder museum binnen

Dieven hebben zaterdagochtend om kwart voor acht twee waardevolle
schilderijen gestolen uit het Van Gogh Museum in Amsterdam. Van de daders en
schilderijen ontbreekt nog ieder spoor.

Het gaat om de schilderijen Zeegezicht bij Scheveningen ( 1882 ) en Het
uitgaan van de Hervormde kerk te Nuenen ( 1884 ) . De kleine schilderijen zijn met
lijst en al gestolen en zouden samen volgens de directeur van het Van Gogh
Museum John Leighton op de zwarte markt drie tot vier miljoen euro waard zijn.

Naar aanleiding van de diefstal vorige week uit het Museon en nu uit het Van
Gogh Museum komt de museumbranche waarschijnlijk deze week nog bij elkaar om te
praten over maatregelen. Dat heeft directeur A. Vels Heijn van de Nederlandse
Museumvereniging vandaag bekendgemaakt.

De dieven zijn zaterdagmorgen via een ladder aan de achterzijde van het Van
Gogh Museum een buitenmuur opgeklommen. Over het dak zijn ze naar een hoger deel
gelopen , waar ze een ruit insloegen. Op de eerste verdieping haalden ze de
schilderijen , die bij elkaar in de buurt hingen , van de muur. Langs een touw
verlieten ze het gebouw vervolgens aan de voorzijde.

De politie was toen al door de beveiliging van het museum ingelicht. Toen
die arriveerde is eerst de omgeving afgezet omdat men dacht dat de dieven nog in
de buurt waren. Er werd evenwel niemand aangetroffen. Volgens een woordvoerder
van de politie is er sprake van meerdere daders , maar is hun precieze aantal
niet bekend. Er is een internationaal opsporingsbericht uitgegaan.

De politie heeft twee hulpstukken gevonden : de ladder en het stuk touw dat
de dieven gebruikten om weer uit het raam te klimmen. Volgens een woordvoerder
van het Van Gogh Museum is nog onduidelijk of de ladder bezit was van het museum
- het dak is sinds de zomer in reparatie - of dat de dieven hem zelf hadden
meegebracht. Een aanwezige bewaker ontdekte dat er iemand in het pand was
voordat de dieven bij de twee schilderijen waren , maar kon hen niet op tijd
bereiken. «Ze waren heel snel en verlieten onmiddellijk het gebouw met de
schilderijen onder de arm» , aldus de woordvoerder.

Volgens directeur Leighton hebben de twee werken behalve financiele vooral
ook emotionele waarde. Het Zeegezicht is een van de eerste schilderijen van Van
Gogh - en het op een na oudste in de collectie van het museum - en de
kerkgangers in Nuenen schilderde hij voor zijn moeder. Zijn vader was dominee
van de afgebeelde kerk. Waarom juist deze schilderijen zijn gestolen , is
Leighton niet duidelijk.

De schilderijen zijn niet verzekerd. De Hervormde kerk is in het bezit van
de Stichting Van Gogh en het Zeezicht van het rijk. Ze zijn beide in permanente
bruikleen. Het museum was zaterdag wegens het politieonderzoek tot 16 uur
gesloten. Daarna was het tot 18 uur normaal open voor bezoekers. Op de plaats
van de gestolen schilderijen zijn andere werken opgehangen.

Directeur Leighton zei zaterdag dat het personeel van het museum
«verschrikkelijk baalt». Veel wilde hij niet kwijt over de bewaking omdat de
recherche bezig is met onderzoek. Volgens een museumwoordvoerder is iedereen
«verbijsterd» omdat het museum goed is beveiligd. Zowel buiten als binnen hangen
camera's die reageren op beweging. Op videobanden die de politie heeft
meegenomen , is te zien dat de dieven de schilderijen van de muur halen. De
woordvoerder wijst erop dat het museum een openbare instelling is waardoor
iedere potentiele dief lange tijd de inrichting en bewaking kan bestuderen.

Het Van Gogh museum heeft de grootste collectie schilderijen van Vincent van
Gogh ( 1853-1890 ) in de wereld. Het is niet de eerste keer dat er schilderijen
uit het museum zijn gestolen. In 1991 werden twintig schilderijen geroofd. Dat
betekende de grootste kunstroof sinds de Tweede Wereldoorlog. De schilderijen ,
met een waarde van vele miljoenen euro's , werden enkele uren na de roof
teruggevonden in de auto van een van de bewakers.

De gestolen schilderijen van Vincent van Gogh : links «Het uitgaan van de
Hervormde kerk te Nuenen» ( 1884, 41 x 32 cm , olieverf op doek ) en boven
«Zeegezicht bij Scheveningen» ( 1882, 34,5 x 51 cm , olieverf op doek ) . Beide
behoren tot de eerste schilderijen die Van Gogh maakte. Het zeegezicht uit 1882,
Van Gogh was toen 29 jaar , was het eerste dat hij buiten aan zee schilderde. Het
is aan de wolken en de wimpel op het vissersschuitje goed te zien dat het
stormachtig weer was. Hier en daar zijn in de verf zanddeeltjes te vinden die er
tijdens het maken in zijn gewaaid. De hervormde kerk van Nuenen was de kerk waar
Van Goghs vader sinds 1882 preekte. Eerst stonden behalve een boer met een spade
geen mensen op het schilderij , zo bleek uit onderzoek met rontgenfoto's.
Vermoedelijk in het najaar van 1885 voegde Van Gogh de kerkgangers toe. ( Foto's
Reuters ( l ) en AP )


TAIL :
Schilderkunst ; Musea en galerieen ; Diefstal ; Recht ; Criminaliteit ;
Delicten ; Vermogensdelicten ; Kunst en Cultuur ; Kunst ; Beeldende Kunst

