DOCUMENT : 36 of 201

PAPER : NRC Handelsblad

DATE : December 13, 2002


BYLINE : DOOR EEN ONZER REDACTEUREN

SECTION : Economie ; Pg. 13

LENGTH : 278 words

DATELINE : DEN HAAG , 13 DEC.

BODY :

HEADLINE : EVC verzet zich tegen overname

De verlieslijdende pvc-producent EVC ( European Vinyls Corporation ) verzet
zich tegen een overname door de huidige meerderheidsaandeelhouder , het Britse
chemieconcern Ineos. Ineos , dat al een belang van 75,3 procent in het aan de
Amsterdamse beurs genoteerde EVC heeft , heeft gisteren een bod uitgebracht van
1,33 euro per aandeel op het resterende belang in de vijfde grootste pvc-maker
ter wereld.

President-commissaris Willem Prinselaar van EVC wijst het bod , dat neerkomt
op een premie van 10 procent op de gemiddelde koers in de afgelopen vijf
maanden , af. De overige commissarissen en de raad van bestuur van EVC , die
vanuit Engeland opereert , onthouden zich van een oordeel over het bod. De prijs
die Ineos per aandeel wil betalen , ligt ver beneden de nominale waarde van de
EVC-aandelen ( 8 euro ) . In de jaren negentig kwam de gemiddelde koers daar
ruimschoots boven , maar na 1997 is de koers geleidelijk ingezakt.

EVC ontstond in 1986 toen de pvc-activiteiten van het Britse ICI en het
Italiaanse Enichem werden verzelfstandigd. Het bedrijf heeft een omzet van een
miljard euro en heeft in Europa 20 procent van de pvc-markt in handen.

Vorig jaar bedroeg het nettoverlies nog 87 miljoen euro , over de eerste
helft van dit jaar was het verlies - onder meer dankzij een reorganisatie
waarbij een vijfde van de 3.300 banen verdwenen - teruggebracht tot 4,8 miljoen.

Grootaandeelhouder Ineos , onder meer voortgekomen uit een in 1815 opgerichte
Britse zeepfabriek , bestaat in zijn huidige vorm sinds 1998 en haalt met 60
chemische fabrieken in 16 landen een omzet van 5 miljard euro.


TAIL :
Bedrijfsleven ; Industrie ; Economie ; Bedrijfstakken

