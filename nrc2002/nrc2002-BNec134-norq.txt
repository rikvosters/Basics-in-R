DOCUMENT : 134 of 201

PAPER : NRC Handelsblad

DATE : December 11, 2002


SOURCE : Reuters

BYLINE : ( REUTERS , AP )

SECTION : Economie ; Pg. 18

LENGTH : 272 words

DATELINE : LISSABON , 11 DEC.

BODY :

HEADLINE : Staking Portugal legt openbaar vervoer plat

Portugese werknemers hebben gisteren een dag het openbare leven stilgelegd
uit protest tegen voorgestelde wijzigingen in de arbeidswetgeving. In de
belangrijkste steden van het land , waaronder hoofdstad Lissabon , werden treinen ,
metro's , bussen en veerboten tegengehouden. Ook scholen en ziekenhuizen waren
het doelwit van de stakers.

Onder de regering van premier Jose Manuel Durao Barroso zijn de belastingen
verhoogd , de uitgaven fors teruggebracht en veel ontslagen gevallen. Portugal
probeert zo weer te voldoen aan de eisen in het zogenoemde Stabiliteitspact , de
verzameling afspraken die lidstaten van de Europese Unie hebben gemaakt over
staatsfinancien.

De 24-uurs-staking was uitgeroepen door de ConfederaCo Geral dos
Trabalhadores Portugueses ( CGTP ) , met 800.000 leden een van de grootste
vakbonden. De bond is tegen het voornemen van de regering om het voor bedrijven
makkelijker te maken werknemers in te huren en te ontslaan. Portugal is een van
de Europese lidstaten met de strengste arbeidswetten.

De CGTP en de regering verschillen van mening over de opkomst gisteren.
Volgens de vakbond nam bijna 90 procent van zijn leden deel aan de staking. Maar
minister Antonio Bagao van Arbeid sprak van een «pseudo-algemene staking» met
een opkomst van slechts 13 procent. Grote bedrijven als Portugal Telecom en
Electricidade de Portugal verklaarden weinig last te hebben ondervonden van de
staking.

Bagao verklaarde dat de hervormingen doorgaan. Volgende maand buigt het
parlement zich over de arbeidswetgeving.


TAIL :
Openbaar vervoer ; Arbeidsonrust ; Economie ; Sociale Economie ; Verkeer en
Vervoer

