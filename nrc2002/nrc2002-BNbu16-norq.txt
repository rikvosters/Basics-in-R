DOCUMENT : 16 of 111

PAPER : NRC Handelsblad

DATE : December 14, 2002


SOURCE : AP

BYLINE : ( AP , REUTERS ) 

SECTION : Buitenland ; Pg. 4

LENGTH : 380 words

DATELINE : WASHINGTON , 14 DEC.

BODY : 

HEADLINE : Kissinger weg als voorzitter commissie ; Onderzoek « 11 september»

De Amerikaanse oud-minister van Buitenlandse Zaken , Henry Kissinger , is
onverwacht afgetreden als voorzitter van de onafhankelijke commissie die
onderzoek doet naar de terreuraanslagen van 11 september van het vorig jaar in
New York en Washington.

Dat heeft het Witte Huis gisteravond bekendgemaakt. Als reden voor zijn
besluit verwijst de 79-jarige Kissinger naar mogelijke belangenverstrengeling
tussen zijn taak als voorzitter van de onderzoekscommissie en zijn adviesbureau , 
Kissinger Associates.

Eerder trad vice-voorzitter George Mitchell terug omdat er druk op hem werd
uitgeoefend om zijn advocatenkantoor te sluiten. Democraten hadden erop
aangedrongen dat Kissinger de namen zou publiceren van zijn zakenpartners. In
een brief aan president Bush zegt Kissinger bereid te zijn geweest «alle
relevante financiele informatie» aangaande zijn werk te overleggen , maar dat hij
niet in staat is op korte termijn die maatregelen te nemen die alle schijn van
belangenverstrengeling wegnemen.

President Bush liet gisteravond weten de beslissing van Kissinger te
betreuren , maar wel te aanvaarden. « Zijn voorzitterschap zou de inzichten en
analyses hebben opgeleverd die de regering nodig heeft om de methoden van onze
vijanden te leren begrijpen en de aard van de bedreigingen waarmee we worden
geconfronteerd» , aldus een verklaring van het Witte Huis.

De speciale onderzoekscommissie naar de terreuaanslagen van 11 september , en
naar de aanloop daartoe , bestaat uit vijf Republikeinen en vijf Democraten. Zij
krijgen achttien maanden de tijd om verslag uit te brengen. Het onderzoek ligt
zeer gevoelig omdat wordt verwacht dat de rol en inbreng van een groot aantal
Amerikaanse diensten en belangrijke ambtenaren tegen het licht zullen worden
gehouden.

Kissinger was van 1973 tot begin 1977 minister van Buitenlandse Zaken onder
de presidenten Nixon en Ford. Al direct na zijn aanstelling tot
commissievoorzitter , drie weken geleden , werd kritiek geuit op de keuze van Bush
wegens Kissingers controversiele verleden. Als een van de toonaangevende
politici uit de naoorlogse Amerikaanse geschiedenis heeft hij zijn stempel
gedrukt op tal van grote ontwikkelingen.


TAIL : 
Terrorisme ; Binnenlandse politiek ; Politiek en Staat ; Binnenlandse
Politieke Onrust

