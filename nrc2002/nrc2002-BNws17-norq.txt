DOCUMENT : 17 of 19

PAPER : NRC Handelsblad

DATE : December 14, 2002


BYLINE : ( GEORGE BEEKMAN )

SECTION : Wetenschap & Onderwijs ; Pg. 32

LENGTH : 458 words

BODY :

HEADLINE : STEEDS MEER ZOET WATER IN DE NOORDELIJKE IJSZEE

De hoeveelheid water die door rivieren in Rusland en Siberie naar de
Noordelijke IJszee wordt getransporteerd is sinds de jaren dertig met ongeveer 7
procent toegenomen ( Science , 13 dec ) . Een groep van Russische en Amerikaanse
onderzoekers heeft dat afgeleid uit debietmetingen aan de zes grootste rivieren
in Eurazie : de Jenisej , Lena , Ob , Pecora , Kolyma en Severnaja Dvina. De toename
hangt samen met de stijging van de gemiddelde temperatuur op aarde en zou bij
continuering van deze trend belangrijke gevolgen kunnen hebben voor de
circulatie in de Atlantische Oceaan en het klimaat.

De zes rivieren waarvan drie zelfs tot de grootste ter wereld behoren voeren
ongeveer tweederde van de totale hoeveelheid neerslag af die op het
Euraziatische continent valt. Hun stroomgebied heeft een oppervlakte van 22
miljoen km¬2, ongeveer anderhalf maal het oppervlak van de Noordelijke IJszee.
Dit betekent dat dit waterbekken van alle wereldzeeen het sterkst onderhevig is
aan veranderingen in het debiet van de rivieren op het aangrenzende land.
Debietmetingen worden in dit gebied al verricht sinds de jaren dertig , veel
langer dan bij de Canadese rivieren die in de IJszee uitmonden.

Bruce Peterson en zijn collega's hebben gevonden dat het totale jaarlijkse
debiet van het zestal rivieren aan het einde van de jaren negentig ongeveer 128
km¬3 groter was dan in het midden van de jaren dertig : een toename van ongeveer
7 procent. Deze trend is bij elke rivier afzonderlijk vanwege de jaarlijkse
variaties moeilijk te onderscheiden , maar komt in de totaalsom duidelijk naar
voren. De toename loopt bovendien in de pas met de stijging van de gemiddelde
temperatuur aan het oppervlak van de aarde. Klimaatmodellen voorspellen dat door
het warmer worden van de aarde de neerslag op het noordelijk halfrond zal
toenemen. De stijgende hoeveelheden rivierwater zouden dit nu bevestigen.

Volgens de berekeningen van het Intergovernmental Panel on Climate Change
( IPCC ) zal de gemiddelde temperatuur op aarde rond het jaar 2100 1,4 tot 5,8
graden C hoger liggen dan nu. Als de rivieren in Eurazie hier in hetzelfde tempo
op blijven reageren , zullen zij tegen die tijd 18 tot 70 procent meer water naar
de Noordelijke IJszee voeren. Dit zou in combinatie met de toenemende
hoeveelheid neerslag boven de oceaan zelf en het smeltwater van Groenland tot
een flinke toename van de hoeveelheid zoet water in het noorden van de
Atlantische Oceaan leiden. Dit zoete water verandert de zeestromingen in dit
gebied en daarmee ook het klimaat. Sommige worst case scenario's voorspellen
zelfs dat deze circulatie hierdoor zou kunnen stilvallen.


TAIL :
Klimatologie ; Water ; Infrastructuur ; Waterbouwkunde ; Wetenschap en
Techniek ; Exacte Wetenschappen

