DOCUMENT : 23 of 123

PAPER : NRC Handelsblad

DATE : December 13, 2002


BYLINE : DOOR EEN ONZER REDACTEUREN

SECTION : Binnenland ; Pg. 3

LENGTH : 275 words

DATELINE : ROTTERDAM , 13 DEC.

BODY :

HEADLINE : Khmer-leider doet van zich spreken

De verschijning van Nuon Chea alias «Broer nummer twee» doet nog altijd de
adem stokken bij veel Cambodjanen. Gisteren kwam de hoogste nog levende
ex-leider van de Rode Khmer plotseling opdagen voor het proces tegen een
mede-Khmerlid in de Cambodjaanse hoofdstad Phnom Penh.

Niemand had dat verwacht. Sinds de leiders van het schrikbewind uit de jaren
zeventig tijdelijke gratie kregen , leven ze ver van de media teruggetrokken in
Pailin , het voormalige bolwerk van de Rode Khmers. Maar de 77-jarige Nuon Chea
trok naar de hoofdstad en nam het op voor ex-generaal Sam Bith , beschuldigd van
de gijzeling en moord in 1994 op drie rugzaktoeristen uit Australie , Frankrijk
en Groot-Brittannie. Volgens Nuon Chea , die vandaag een getuigenverklaring
aflegde , is Sam Bith onschuldig.

De internationale gemeenschap en veel Cambodjanen , overlevenden van het
bewind van de Rode Khmer dat 1,7 miljoen Cambodjanen het leven kostte , kijken
reikhalzend uit naar de uitkomst van het proces , omdat het symbool staat voor de
bereidheid van Cambodja om af te rekenen met de oude Khmerleiders.

Organisaties voor de rechten van de mens , maar ook de VN , zijn daar niet
optimistisch over. Zij ijveren al meer dan vijf jaar voor een onafhankelijk
tribunaal dat de nog levende daders van de volkerenmoord vervolgt. De
Cambodjaanse regering wil het proces zoveel mogelijk in eigen hand houden. Ook
de lichamelijke toestand van de broos ogende Nuon Chea deed verschillende mensen
twijfelen over de kans dat hij nog voor zijn dood zal worden berecht.


TAIL :
Naoorlogse geschiedenis ; Binnenlandse politiek ; Politiek en Staat ; Kunst
en Cultuur ; Geschiedenis

