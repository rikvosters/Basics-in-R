DOCUMENT : 33 of 44

PAPER : NRC Handelsblad

DATE : December 10, 2002


BYLINE : SABINE HAENEN

SECTION : Opinie ; Pg. 9

LENGTH : 607 words

BODY :

HEADLINE : Rouwadvertenties moeten sober zijn

Het lijkt niet zo lang geleden dat overlijdensberichten sober waren. Sober
als de rouw zelf. Naakte gegevens , hooguit opgesmukt met een toepasselijke
spreuk , bedoeld voor diegenen die anders niet tijdig bereikt zouden worden , of
gewoon in plaats van kaarten. Nog steeds worden ze geplaatst door de naaste
familie , al zie je soms verschillende familietakken vrijwel identieke annonces
plaatsen , alsof ze elkaar het recht betwisten om het nieuws wereldkundig te
maken. Het mag niet baten als er bezwerend boven staat : «Enige algemene
kennisgeving». Er worden ongevraagd meerdere annonces bijgeplaatst. Wie dus even
wil kijken of er nog bekenden zijn overleden moet zich door een hele serie
heenwerken. En dat terwijl voor de feitelijke mededeling een annonce voldoende
is.

Inmiddels is er een andere gewoonte binnengeslopen : nog meer annonces , nu
geplaatst door vrienden en bekenden. Zij doen er een persoonlijk schepje
bovenop. Ze melden hoezeer ze de overledene missen , wat ze zo bijzonder vonden
aan de overledene en waarom. Ongetwijfeld komen deze woorden recht uit hun hart.
De vraag is echter gerechtvaardigd waarom deze prive-emoties zo nodig
publiekelijk afgedrukt en verspreid moeten worden. Een veel gehoord antwoord
luidt : om de nabestaanden een hart onder de riem te steken. Maar , met alle
respect , dan schieten ze toch echt hun doel voorbij.

Want wat hebben nabestaanden aan zo'n steunbetuiging vanuit de krant , die ze
ook nog moeten delen met talloze argeloze buitenstaanders ? Zijn ze niet veel
beter af met een persoonlijke brief of , als ze daar prijs op stellen , een
telefoontje of bezoekje ?

Een nieuwe trend is de advertentie waarin de overledene rechtstreeks wordt
aangesproken in de tweede persoon , in de hoop dat die het ook daadwerkelijk
leest.

Bedenkelijker wordt het als het zwaartepunt verschuift naar de afzenders.
Dit zijn de annonces waarin die zichzelf manifesteren als goede vrienden van de
overledene. Vooral bij beroemdheden of kopstukken uit de zakenwereld is het
dringen geblazen op de pagina. De hele wereld moet weten wie allemaal de
overledene persoonlijk gekend hebben en welke koosnaampjes de ronde deden. De
ene annonce is nog openhartiger dan de andere , onder het motto : «Kijk mij
eens ! ». Het enige doel lijkt te zijn om indruk te maken op de lezer. Van enige
terughoudendheid is geen sprake meer , waarmee we zijn afgegleden naar het niveau
van schaamteloze egotripperij.

En het kan nog gekker. Een triest dieptepunt is de intrede van de commercie.
Het overlijden van iemand wordt als flinterdun excuus gebruikt om prominent
tussen de rouwadvertenties geplaatst te worden. Deze annonces hebben een hoog
Bekende Nederlander-gehalte en je kunt je afvragen wat ze daar doen. Ze voegen
namelijk niets toe , behalve dan het etaleren van de bedrijfsnaam en het product.

Tot wat voor gedrochten dit kan leiden hebben we onlangs gezien toen een
rijstfirma en haar reclamebureau het overlijden aankondigden van een deelnemer
aan hun tv-spotje. Misschien waren hun tranen oprecht , maar door terloops hun
product aan te prijzen vielen ze lelijk door de mand en werden het
krokodillentranen. Toegegeven , hun rechtstreekse doorkiesnummers en
e-mailadressen ontbraken , maar toch blijft de bijsmaak hangen van een graantje
meepikken over iemands lijk. En dat is een klap in het gezicht van diegenen die
verdrietig zijn , de achterblijvers.

Laten we de overlijdensberichten weer terugbrengen tot waar ze voor bedoeld
waren en laten we ons medeleven liever rechtstreeks richten tot wie daar
behoefte aan hebben.

Drs. Sabine Haenen is publicist.


TAIL :
Pers ; Leven en dood ; Algemeen ; Media

