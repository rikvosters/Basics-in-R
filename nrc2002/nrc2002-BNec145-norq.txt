DOCUMENT : 145 of 201

PAPER : NRC Handelsblad

DATE : December 11, 2002


BYLINE : DOOR ONZE CORRESPONDENT PIETER KOTTMAN

SECTION : Economie ; Pg. 17

LENGTH : 459 words

DATELINE : PARIJS , 11 DEC.

BODY :

HEADLINE : Prud'hommes : poldermodel a la FranCaise

Vrijwel geruisloos voltrekken zich vandaag in Frankrijk de verkiezingen voor
de prud'hommes. Gevreesd wordt dat , net als in 1997, slechts een derde deel komt
opdagen , maar in principe kunnen meer dan zeventien miljoen werknemers en gevers
uit de private sector , alsmede werklozen , in totaal vijftienduizend leden kiezen
voor de 271 prud'homme-raden die Frankrijk telt. De verkiezingen worden eens in
de vijf jaar gehouden.

De prud'hommes , ingesteld in 1806, zijn een loot aan de stam van de door de
Revolutie gepredikte volkssoevereiniteit. Zoals de jury zijn intrede deed in de
rechtspraak , zo gingen de prud'hommes als lekenrechters de dienst uitmaken in
het arbeidsrecht. De prud'hommes - een samentrekking van de woorden «prudent» en
«hommes» , voorzichtige mannen - vervullen de taak die in Nederland behoort bij
de kantonrechter.

Ieder arbeidsconflict wordt in eerste instantie aan hen voorgelegd , ook als
er grondwettelijke principes een rol in spelen. Zo doet een college van
prud'hommes over een week uitspraak in een kwestie , waarin een vrouw ontslagen
werd omdat ze een hoofddoek wil blijven dragen , al heeft ze door een
reorganisatie anders dan voorheen rechtstreeks contact met de klanten van het
bedrijf waar zij werkt.

In 2000 werden 164.000 kwesties voorgelegd aan de prud'hommes , die gemiddeld
10,4 maanden nodig hebben voor een procedure. De colleges zijn «laagdrempelig»
en kosteloos. Een advocaat is niet nodig , de betrokkenen worden meestal wel
bijgestaan door een vertegenwoordiger van hun vakbond. Beroep is mogelijk en
wordt in laatste instantie voor de echte rechter behandeld. Maar omdat de
colleges voor de helft uit werknemers en voor de helft uit werkgevers bestaan ,
genieten ze het vertrouwen van beide partijen en worden de meeste zaken
afgehandeld door de prud'hommes.

De prud'hommes-verkiezingen zijn niet in de laatste plaats een krachtmeting
tussen de vakbonden. De stemming bepaalt niet alleen de samenstelling van de
colleges maar ook de invloed die een vakbond heeft op de overheid en het gewicht
dat men in de schaal legt in het maatschappelijke debat.

Minister van Sociale Zaken FranCois Fillon riep de stemgerechtigden iedereen
met een werkcontract mag stemmen , ongeacht nationaliteit deze week vooral op
naar de stembus te gaan «om de sociale dialoog te veranderen». Hoe groter de
«basis» hoe zorgvuldiger arbeidsorganisaties volgens de minister het algemeen
belang in de gaten houden.

De ministeriele vermaning weerhield verschillende vakbonden er niet van te
klagen over de geringe inspanningen van de overheid om de verkiezingen onder de
aandacht te brengen.


TAIL :
Verkiezingen ; Arbeid ; Rechtspraak ; Recht ; Justitie ; Economie ; Sociale
Economie ; Politiek en Staat ; Staatsrecht

