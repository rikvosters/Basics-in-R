DOCUMENT : 87 of 123

PAPER : NRC Handelsblad

DATE : December 10, 2002


SECTION : Binnenland ; Pg. 2

LENGTH : 470 words

DATELINE : BOSTON , 10 DEC.

BODY :

HEADLINE : Kardinaal Law van Boston in Rome voor crisisoverleg

Terwijl de katholieke kerk van Boston in haar diepste crisis verkeert , is
kardinaal Bernard Law van het aartsbisdom afgelopen weekeinde halsoverkop naar
Rome vertrokken voor consultaties met het Vaticaan. Volgens geruchten om
goedkeuring te vragen voor het faillissement van zijn bisdom of om zijn eigen
aftreden te regelen.

Law , die geldt als een van de belangrijkste en conservatiefste leiders van
de Amerikaanse katholieke kerk , wordt beschuldigd van het systematisch
achterhouden van zeer belastende informatie over priesters die zich hebben
schuldig gemaakt aan seksueel misbruik van minderjarigen.

Het aartsbisdom van Law vormt het epicentrum van tal van schandalen die de
Amerikaanse katholieke kerk vanaf het begin van dit jaar op haar grondvesten
heeft doen schudden. De kwestie van pedofiele priesters binnen de
rooms-katholieke kerk speelt inmiddels ook in Groot-Brittannie , Frankrijk ,
Ierland , Belgie , Canada , Hongkong , Mexico en Argentinie.

Het onverwachte en niet-geplande bezoek van Law aan het Vaticaan , hij zou
zondag in Boston de mis voordragen , is volgens ingewijden van de Amerikaanse
katholieke kerk vooral bedoeld om een oplossing te vinden voor de crisis die de
kerk van Boston en Laws eigen persoon nu parten speelt. Zo kwam Law nog meer
onder vuur nadat begin deze maand was uitgelekt dat het bisdom van Law een
faillissementsaanvraag overweegt om het aantal rechtszaken tegen de kerk een
halt toe te roepen. Meer dan vierhonderd slachtoffers van seksueel misbruik door
katholieke priesters hebben een aanklacht ingediend. De kerk heeft al tien
miljoen dollar betaald aan 86 slachtoffers van pedofiele priesters.

Maar ook het vorige week na juridische druk vrijgegeven rapport van 2.200
pagina's met geheime informatie over de kennis die het aartsbisdom had over de
meest schokkende kwesties van misbruik binnen de kerk heeft Law geen goed
gedaan. In dat rapport is sprake van een priester die drugs verkocht aan jonge
kerkgangers in ruil voor seks en van een priester die seks bedreef met tieners
onder het voorwendsel dat hij «de nieuw verschijning van Christus» was en het
dus geen kwaad kon. Beiden kregen desondanks de zegen van Law , die de
schadelijke kwesties niet in de openbaarheid bracht.

Critici van de kerk zijn sceptisch over de mogelijke uitkomst van het
overleg tussen Law en het Vaticaan. In Rome zou vooral de overtuiging bestaan
dat de seksschandalen niet met de katholiek kerk zelf van doen hebben , maar het
gevolg zijn van het seksueel liberalisme in de VS. Het zero tolerance-beleid dat
de Amerikaanse kerk eerder dit jaar voor de aanpak van pedofiele priesters
overeenkwam , werd later door het Vaticaan weer afgezwakt. ( Reuters , AP )


TAIL :
Katholicisme ; Zedendelicten ; Recht ; Criminaliteit ; Delicten ;
Levensbeschouwing ; Religie ; Christendom

