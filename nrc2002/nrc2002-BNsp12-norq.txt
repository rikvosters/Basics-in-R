DOCUMENT : 12 of 80

PAPER : NRC Handelsblad

DATE : December 14, 2002


BYLINE : DOOR ONZE SPORTREDACTIE

SECTION : Sport ; Pg. 9

LENGTH : 378 words

DATELINE : ROTTERDAM , 14 DEC.

BODY :

HEADLINE : Wessels terug na een jaar blessureleed ; Halvefinalist bij Masters

De tennisser Peter Wessels heeft gisteren een jaar blessureleed afgesloten
met een plaats in de halve finales bij de Masters in Rotterdam. Hij versloeg in
de kwartfinale Dennis van Scheppingen met 7-6 en 7-5.

In de semifinale is Wessels' tegenstander Raemon Sluiter , die met 6-2 en 6-4
won van Bart Beks. De andere finalist komt uit de partij tussen Melvyn op der
Heijde en Martin Verkerk.

De 24-jarige Wessels raakte afgelopen jaar het plezier in het tennis
volledig kwijt. Een liesoperatie en een schouderblessure hielden hem langdurig
uit de roulatie. De rampspoed werd compleet toen hij zijn coach Hugo Ekker niet
langer kon betalen. Als nummer 468 van de wereld kon hij zichzelf nauwelijks
motiveren. In plaats van trainen lag hij liever in bed.

Wessels deelde Ekker samen met Sluiter. De twee hadden plannen de wereldtop
te bestormen. «Dit zou ons jaar worden , maar ik kon nu alleen maar toekijken hoe
mijn ranking steeds verder zakte. Dat was heel frustrerend.»

Uiteindelijk kwam Wessels tot de slotsom , dat hij toch niets anders wil dan
tennissen. Waarna hij zich in augstus weer op de toernooien meldde. Veel
progressie maakte hij niet. Wessels verloor van spelers die hij in het verleden
moeiteloos van de baan sloeg. Pas vorige maand tijdens een toernooi in Yokohama
keerde het plezier in zijn sport een beetje terug. En gisteren kon hij in zijn
partij tegen Van Scheppingen eindelijk weer eens echt genieten. Mede dankzij 22
aces trok Wessels de partij naar zich toe.

Zulke overwinningen dragen bij aan herstel van vertrouwen. Wessels , in 2000
nog winnaar van het ATP-toernooi in Newport en in 2001 halvefinalist in Delray
Beach , zal zich nu via de futures terug moeten vechten. In het circuit onder de
Challengers zal hij het vooral in zijn eentje moeten doen. «Mentaal zal het een
zwaar jaar worden , maar ik weet dat ik met mijn spel de top-honderd kan halen.»

Met conditietrainer Miguel Jansen gaat Wessels de komende weken aan zijn
fysieke gesteldheid werken. Ook kan hij weer rekenen op coach Ekker en krijgt
hij steun van Davis-Cupcaptain Tjerk Bogtstra. «Ik ben blij dat er toch nog
mensen in mij geloven. Ik heb door al die problemen nooit alles uit mijn
carriere kunnen halen.»


TAIL :
Sport en lichaam ; Tennis ; Sport

