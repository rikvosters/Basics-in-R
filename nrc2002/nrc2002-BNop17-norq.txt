DOCUMENT : 17 of 44

PAPER : NRC Handelsblad

DATE : December 12, 2002


BYLINE : S. BOSGRA , AMSTERDAM

SECTION : Opinie ; Pg. 8

LENGTH : 240 words

BODY :

HEADLINE : Rakettenterreur

Een Israelisch vliegtuig werd bijna neergehaald door een draagbare
grond-luchtraket van Russische makelij. In het hoofdartikel «Rakettenterreur»
( NRC Handelsblad , 2 december ) wordt geopperd dat de verfijnde Amerikaanse
Stinger-raketten «vroeg of laat ook door terroristen zullen worden ingezet»
tegen burgervliegtuigen.

De afgelopen jaren zijn echter al vele malen vliegtuigen van de VN die
voedsel brachten en civiele vliegtuigen in Angola door Unita neergehaald met
Stinger-raketten , waarbij honderden doden vielen. In de westerse pers was
daarvoor veel minder aandacht dan voor het gemiste Israelische vliegtuig.

President Reagan besloot in 1985 aan Unita honderden Stingers te leveren.
Daarna kregen ook de Bin Ladens in Afghanistan naar schatting 700 tot 1.000 van
deze wapens aangereikt. Het Amerikaanse Congres was hier terecht ongerust over
en eiste dat de CIA toezicht zou houden op de Stingers die aan beide «democratic
resistance forces» geleverd waren. Van deze controle kwam uiteraard niets
terecht. Begin jaren 90 kreeg de CIA 90 miljoen dollar om de Stingers terug te
kopen , maar zonder succes. Volgens het recente vredesakkoord in Angola moest
Unita al zijn wapens inleveren , maar het International Institute for Strategic
Studies meldt dat de Stingers nog in handen van restanten van deze beweging
zijn.


TAIL :
Luchtvaart ; Terrorisme ; Politiek en Staat ; Binnenlandse Politieke Onrust
; Verkeer en Vervoer

