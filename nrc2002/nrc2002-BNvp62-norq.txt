DOCUMENT : 62 of 78

PAPER : NRC Handelsblad

DATE : December 10, 2002


SOURCE : Reuters

BYLINE : ( REUTERS , AFP )

SECTION : Voorpagina ; Pg. 1

LENGTH : 444 words

DATELINE : NEW YORK , 10 DEC.

BODY :

HEADLINE : Eerste kopie Iraks rapportage naar VS ; Onvrede bij leden Veiligheidsraad VN

De VS hebben gisteren na een intensieve lobbycampagne versneld en als eerste
een kopie gekregen van de officiele verklaring van het Iraakse wapenprogramma ,
die Bagdad zaterdag aan de VN overhandigde.

Washington kreeg tevens tot taak kopieen te maken voor de andere vier
permanente leden van de Veiligheidsraad van de VN , volgens een Amerikaanse
woordvoerder omdat het beschikt over de snelste en veiligste
kopieermogelijkheden. Frankrijk en Groot-Brittannie ontvingen gisteren al hun
kopieen ; Rusland en China zouden vandaag de hunne krijgen.

Verscheidene niet-permanente leden van de raad , die voorlopig moeten
wachten , hebben bezwaren geuit tegen de gang van zaken.

De Veiligheidsraad had vrijdag besloten het 12.000 pagina's en talrijke
cd-roms tellende Iraakse rapport bij de wapeninspecteurs van de VN te laten tot
zij het zouden hebben gescreend op materiaal dat anderen zou kunnen helpen om
massavernietigingswapens te ontwikkelen. Dit zou naar verwachting een week tot
tien dagen vergen. Maar de Amerikaanse minister van Buitenlandse Zaken , Colin
Powell , kwam vrijdagavond tot de conclusie dat Washington niet zo lang kon
wachten , zo meldde gisteren The New York Times.

De Colombiaanse VN-ambassadeur Alfonso Valdivieso , die de raad deze maand
voorzit , zei gisteren zondag op Amerikaans verzoek tot wijziging van de
procedure te heben besloten na telefonisch overleg met alle leden van de raad en
de chef van de wapeninspectie , Hans Blix. Powell zelf belde sleutelpersonen die
aarzelden.

Tijdens een besloten zitting van de raad protesteerde de Syrische
VN-vertegenwoordiger gisteren tegen het besluit van Valdivieso , onder andere
omdat het in strijd zou zijn met de laatste resolutie over Iraks ontwapening.
Deze bepaalt dat het dossier aan de Veiligheidsraad moet worden overhandigd ,
niet aan een selecte groep daaruit. Andere niet-permanente leden toonden zich
bezorgd dat zij mogelijk te zijner tijd een cruciale beslissing moeten nemen
zonder de beschikking te hebben over de volledige tekst. Een diplomaat zei dat
de wrevel groot is over de gang van zaken. Een Colombiaanse diplomaat erkende
gisteren , aldus The New York Times , dat zijn regering een «politieke beslissing»
had genomen om bezwaren van niet-permanente leden te negeren.

Het is niet duidelijk wanneer de VS , de drijvende kracht achter de campagne
om Irak te ontwapenen , met een oordeel over de Iraakse opgave zullen komen.
Minister van Defensie Donald Rumsfeld zei vandaag dat dit weken kan vergen.


TAIL :
Internationale gewapende conflicten ; Buitenlandse betrekkingen ;
Binnenlandse politiek ; Bewapening ; Defensie ; Politiek en Staat ; Recht ;
Volkenrecht

