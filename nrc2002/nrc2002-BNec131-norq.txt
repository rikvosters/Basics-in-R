DOCUMENT : 131 of 201

PAPER : NRC Handelsblad

DATE : December 11, 2002


BYLINE : DOOR ONZE REDACTEUR JOOP MEIJNEN

SECTION : Economie ; Pg. 18

LENGTH : 1024 words

DATELINE : ROTTERDAM , 11 DEC.

BODY :

HEADLINE : Weinig arbeidsmigratie uit Oost-Europa

De Nederlandse arbeidsmarkt heeft weinig te duchten van de aanstaande
uitbreiding van de Europese Unie , voorspellen migratie-experts. Alleen de
detacheringsregeling baart de vakbeweging zorgen.

Hoge werkloosheid en lage lonen - het lijken sterke prikkels voor
Oost-Europeanen om hun heil elders te zoeken , bijvoorbeeld in Nederland. Dat zou
niet verkeerd zijn , vindt president Nout Wellink van De Nederlandsche Bank , want
zonder arbeidsmigranten valt «ons» huidige welvaartspeil niet te handhaven. Ook
de werkgevers zouden er niet om treuren. Wat meer armslag op krappe delen van de
arbeidsmarkt , is welkom , zegt secretaris sociale zaken Sip Nieuwsma van VNO-NCW.
Alleen de vakbeweging is gereserveerder : als de komst van Oost-Europese
werknemers maar niet leidt tot uitholling van «onze» arbeidsvoorwaarden ,
waarschuwt vice-voorzitter Kitty Roozemond van de FNV.

Trekken Oost-Europese werknemers naar het westen als de EU oostwaarts
uitbreidt ? Tien landen met samen 75 miljoen inwoners komen in mei 2004 bij de
Europese Unie. Van de acht Oost-Europese toetreders ligt de werkloosheid alleen
in Hongarije en Slovenie onder het EU-gemiddelde ( 7,4 procent ) . Uitschieters
zijn Polen ( 18,4 ) en Slowakije ( 19,4 ) . Ook qua koopkracht zijn de verschillen
groot , uiteenlopend van 33 procent ( van het EU-gemiddelde ) in Letland tot 69
procent in Slovenie. Hier zit Polen op 40 procent.

«De echte problemen zitten niet in de te verwachten arbeidsmigratie uit de
kandidaat-lidstaten , maar in de landen die niet bij de EU komen , zoals Oekraine
en Wit-Rusland» , voorspelt onderzoeker Werner Becker van Deutsche Bank in
Frankfurt. «Met die landen zijn de verschillen in werk en inkomen nog veel
groter.» Daarom ook zullen de controles langs de «binnengrenzen» met de
toetredende landen pas worden opgeheven als de bewaking van de nieuwe
buitengrenzen in orde is. En dat zal naar verwachting nog jaren duren.

Het is een misverstand dat de animo van Oost-Europeanen om deze kant op te
komen groot zal zijn. Daar zijn , blijkens diverse studies , geen aanwijzingen
voor. Een consortium van gerenommeerde onderzoeksbureaus heeft er in opdracht
van de Europese Commissie onderzoek naar gedaan. Het becijfert dat over een
periode van dertig jaar bijna vier miljoen mensen uit Midden- en Oost-Europa
naar de huidige vijftien lidtstaten zullen migreren. Onder hen zouden 1,2
miljoen arbeidsmigranten zijn.

«Dat is alleszins bescheiden» , vindt migratie-expert Herbert Bruckner van
het Deutsches Institut fur Wirtschaftsforschung ( DIW ) in Berlijn dat deel
uitmaakt van het consortium. Het leeuwendeel zouden Duitsland ( 65 procent ) en
Oostenrijk ( 12 procent ) voor hun rekening nemen , en binnen deze Ziellander met
name de regio's die grenzen aan de toetredende landen. Voor Nederland zou het in
die dertig jaar om circa 44.000 Oost-Europese migranten gaan , ruim vier keer zo
veel als nu.

Natuurlijk , beaamt Bruckner , het zijn modelstudies , en je weet vrijwel zeker
dat de werkelijkheid zich daar niet aan zal houden. Veel zal afhangen van hoe de
economie zich ontwikkelt. Gaat het in de «nieuwe» lidstaten geleidelijk beter ,
dan zal de prikkel tot arbeidsmigratie afnemen.

Omgekeerd leert een recente studie over de Oost-Duitse deelstaat Saksen dat
de arbeidsmigratie opleeft als beloofde vooruitgang uitblijft. Vorig jaar namen
62.000 Saksen de wijk , het hoogste aantal sinds de Duitse hereniging in 1990.
Vooral beter opgeleide jongeren besloten - alsnog - hun geluk in West-Duitsland
te beproeven. Daar zagen ze , ondanks de miljarden steun voor de wederopbouw ,
meer kans op werk en ook meer kans op een hogere beloning.

De drempels voor arbeidsmigratie blijken legio. Familie en vrienden , taal ,
diploma's. Bovendien heeft de «oude» EU bedongen dat ze het vrije verkeer van
Oost-Europese werknemers na de EU-uitbreiding nog maximaal zeven jaar aan banden
mag leggen. Duitsland en Oostenrijk zullen die optie zeker benutten. Verlichting
van de Oost-Europese migratiedruk valt ook te verwachten van het onlangs
beklonken uitstel van de hervormingen in de Europese landbouwpolitiek. Want die
leiden tot een «warmere» sanering van de Oost-Europese landbouwsector dan
aanvankelijk werd gevreesd.

Traditioneel is de grensoverschrijdende arbeidsmobiliteit in Europa
bescheiden. Nederland zit nog iets onder het Europees gemiddelde van ruim 5
procent van de beroepsbevolking. Daarin tellen ook de werknemers mee die
tijdelijk in een ander land gaan werken. Nederland gaf daarvoor vorig jaar ruim
30.000 vergunningen af , waarvan 7.263 aan werknemers uit Oost-Europese
kandidaat-lidstaten. Dat waren er meer dan twee keer zo veel als in 1999
( 3.934 ) . Het betreft vooral seizoensarbeid in de dienstverlening en in de land-
en tuinbouw.

De EU-uitbreiding biedt volgens Sip Nieuwsma van VNO-NCW op den duur een
«welkome aanvulling» van de Nederlandse arbeidsmarkt. Daar is volgens hem sprake
van «een dramatische daling van de instroom van jongeren in technische
beroepen». Behalve voor metaalbewerkers , lassers , en automonteurs , kan een
grotere EU volgens hem ook soelaas bieden voor personeelskrapte in de zorg.

Zorgen maakt Kitty Roozemond van de vakcentrale FNV zich alleen over «het
lek» in de manier waarop Nederland omgaat met de Europese detacheringsrichtlijn.
Want voor in Nederland gedetacheerde buitenlandse werknemers gelden wel de
algemene vooorwaarden ( minimumloon , arbeidstijden , arbeidsomstandigheden ,
gelijke behandeling ) , maar niet de overige afspraken die in Nederlandse CAO's
zijn geregeld.

«Deze ongelijke behandeling biedt bijvoorbeeld Poolse detacheerders de
mogelijkheid om Nederlandse arbeidsvoorwaarden te ontduiken» , zegt Roozemond.
Alleen voor de bouw is deze «sociale dumping» ondervangen ( naar aanleiding van
wildwesttoestanden in de bouwput «Berlijn» ) . De vakbeweging vindt dat ook in
andere bedrijfstakken voor gedetacheerde werknemers het volledige pakket
arbeidsvoorwaarden van het «werkland» moeten gelden.

Grote verschillen in werkloosheid EU-kandidaten

NRC Handelsblad 111202 / Bron : Eurostat


TAIL :
Binnenlandse politiek ; Werkgelegenheid ; Arbeid ; Economie ; Sociale
Economie ; Politiek en Staat

