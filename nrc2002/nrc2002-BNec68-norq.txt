DOCUMENT : 68 of 201

PAPER : NRC Handelsblad

DATE : December 12, 2002


BYLINE : DOOR ONZE FINANCIELE REDACTIE

SECTION : Economie ; Pg. 16

LENGTH : 397 words

DATELINE : AMSTERDAM , 12 DEC.

BODY :

HEADLINE : Bouwenquete laat beurs koud

De Europese Centrale Bank had vanochtend heel wat meer invloed dan de
parlementaire enquetecommissie die zijn rapport over de bouwfraude publiceerde.
Bouwfondsen als Ballast Nedam , Bam en Volker Wessel leden geen of marginaal
verlies. Heijmans won zelfs 3 procent.

Van de sombere berichten van de ECB in Frankfurt leek echter iedereen last
te hebben. De centrale bank stelde vanochtend haar raming voor economische groei
in 2003 naar beneden bij. De economie in de twaalf landen van de eurozone groeit
volgend jaar hooguit 2,1 procent , 1 procentpunt minder dan de raming van
afgelopen juni.

Na deze mededeling hield geen enkele Europese beurs het droog. De
belangrijkste indicator van de Amsterdamse beurs stond aan het begin van de
middag 1,7 procent lager. Daarmee kwam de AEX op 329,78 punten. Grootste dalers
waren financiele instellingen als Aegon , ING , ABN Amro en Fortis die zonder
uitzondering rond de 3 procent inleverden. Ook technologiebedrijven als ASML en
Philips hadden het zwaar. Marktleider in de chipsector Intel gaf gisteren aan
dat terughoudendheid over economisch herstel in de sector nog altijd op zijn
plaats is. Chipmachinefabrikant ASML verloor 5,5 procent , toeleverancier voor de
chipindustrie en midkap-fonds ASMI ging 5,3 procent achteruit.

Een van de spaarzame winnaars was het voedings- en zeepmiddelenconcern
Unilever dat het aandeel ruim 1 procent zag winnen. Concurrent Procter & Gamble
was gisteravond met het goede nieuws gekomen dat de winst hoger zou uitvallen
dan eerder was aangegeven. De handel in de stukken Unilever was vanochtend goed
voor een kwart van de handel.

Een andere uitschieter was het bergingsbedrijf Smit. Nadat het bekend had
gemaakt dat het mogelijkerwijs een poging gaat doen om olie te pompen uit de
gezonker tanker Prestige , steeg de koers met bijna 4 procent.

De beurs in Parijs verloor 2 procent ( 3.128 punten ) , waarbij het
ruimtevaartbedrijf EADS een grote verliezer was. Gisteren verloor het een nieuwe
Ariane-raket , vanochtend 5 procent van de koers. Het defensiebedrijf BAE Systems
raakte op de Londense beurs ( min 1,2 procent op 3.924 punten ) na een
winstwaarschuwing bijna een kwart van zijn waarde kwijt. Frankfurt ( 3.110 )
verloor bijna 3 procent , vooral door toedoen van de autosector waar Europese
verkoopcijfers een daling lieten zien.


TAIL :
Financiele markten ; Economie ; Financien

