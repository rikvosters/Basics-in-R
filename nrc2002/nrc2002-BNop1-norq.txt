DOCUMENT : 1 of 44

PAPER : NRC Handelsblad

DATE : December 14, 2002


BYLINE : DOOR ONZE CORRESPONDENT

SECTION : opinie ; Pg. 7

LENGTH : 389 words

DATELINE : LEEUWARDEN , 14 DEC.

BODY :

HEADLINE : Vergeefs protest bij de «Elfsteden»

Zo'n acht ontslagen werknemers van het Leeuwarder aannemersbedrijf
Westerbaan protesteerden gisteren , voorafgaand aan de ledenvergadering van de
Elfstedenvereniging , voor de ingang van het Expo Centrum FEC in Leeuwarden met
spandoeken ( «Stem niet op Brander , maar op een ander» ) tegen de bestuursfunctie
van hun oude werkgever Jouke Brander.

Brander , sinds vijf jaar bestuurslid van de vereniging De Friesche Elf
Steden , was directeur van het onlangs failliet verklaarde aannemersbedrijf.
Daarbij verloren 70 werknemers hun baan. Brander maakte een doorstart en nam 50
werknemers mee. Hij is als bestuurslid belast met het materiaalbeheer en zijn
bedrijf levert bij een volgende Elfstedentocht materiaal en mensen. «Het bedrijf
is failliet , maar Brander wil de grote man uithangen» , zegt de protesterende
oud-werknemer H. Bul. «Hij heeft gewoon het materiaal gepikt. Zo'n onbetrouwbaar
persoon zou niet in het bestuur mogen zitten.»

Het gewraakte bestuurslid , die zich had afgemeld voor de vergadering , werd
gisteren wel herkozen. Elfstedenvoorzitter Henk Kroes noemde het faillissement
van het aannemersbedrijf Westerbaan «een drama voor iedereen». «Het gaat ons als
vrienden en bestuur enorm aan het hart. En ik kan me goed voorstellen , dat
mensen hun gevoelens daarover kwijt willen.»

Maar Branders positie als bestuurslid stond niet ter discussie. Een lid en
oud-werknemer van het bedrijf Westerbaan vroeg de voorzitter tijdens de
rondvraag een extra bouwbedrijf achter de hand te houden in het geval de
Elfstedentocht plaatsvindt. Volgens hem was het onzeker of Brander in dat geval
voldoende mensen en materiaal kon leveren. Kroes verzekerde dat de vereniging
een extra bouwbedrijf had gevraagd standby te zijn.

Op het moment dat de Elfstedenvereniging vergaderde , hadden de schaatsers
Anne Tjerkstra en Henk Boersma uit de Friese plaats Goingarijp de Elfstedentocht
al gereden. Ze startten gistermorgen om vijf uur in Leeuwarden en finishten
twaalf uur later op de Bonkevaart in de Friese hoofdstad.

Voor Omrop Fryslan zei Tjerkstra , dat ze het traject twee dagen lang hadden
verkend. Volgens de twee Friezen was het ijs lang niet overal betrouwbaar en
hebben zij extra veel moeten klunen.


TAIL :
Bouwnijverheid ; Recreatieve sport ; Faillissementen ; Economie ;
Bedrijfsleven ; Sport ; Bedrijfstakken

