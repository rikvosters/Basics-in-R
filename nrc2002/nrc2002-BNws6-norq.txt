DOCUMENT : 6 of 19

PAPER : NRC Handelsblad

DATE : December 14, 2002


BYLINE : MENNO TAMMINGA

SECTION : Wetenschap & Onderwijs ; Pg. 41

LENGTH : 1795 words

BODY : 

HEADLINE : Paternalistisch bolwerk drijft op blind vertrouwen

In de bestuurskamers van de pensioenfondsen loopt de spanning op. De tijd
dat iedereen hetzelfde wilde , is voorbij. De strijd om de pensioentaart is
begonnen.

De pensioenwereld heeft bonkende beurspijn. Dit is het derde
achtereenvolgende jaar van verliezen op de aandelenmarkt , hun favoriete
beleggingsterrein. Meer dan veertig procent van hun geld is in aandelen belegd.
De verliezen op aandelen waren in dertig jaar niet zo groot.

Bij de Pensioen- en Verzekeringskamer ( PVK ) in Apeldoorn , de waakhond van de
pensioenfondsen , zijn alle verloven ingetrokken. Tot Sinterklaas mochten de ruim
tweehonderd medewerkers vrije dagen opnemen. Nu niet meer.

Ongeveer driehonderd pensioenfondsen , bijna een op de drie , moeten de
komende weken even Apeldoorn schrijven : hoe zij over negen maanden hun
financiele positie weer op orde hebben. Bij een stand van beursgraadmeter AEX
van 300 punten ( 40 procent onder eind 2001 ) is hun vermogenstekort samen 23
miljard euro. De AEX schommelt nu rond 350 punten. Onder de benarde fondsen zijn
ook de allergrootste te vinden , zoals ABP waar de pensioenregeling loopt van een
kwart van de Nederlandse huishoudens.

Probleemfondsen hebben , gerekend vanaf eind september toen de Pensioen- en
Verzekeringskamer hun een brief op poten schreef , twaalf maanden de tijd om hun
financiele positie te herstellen. Met de wet in de hand had de PVK ook dertien
weken kunnen opleggen. De soepelheid is via de politiek afgedwongen door
lobbywerk van werkgevers en werknemers die de pensioenfondsen besturen.

De herstelplannen besluiten een rampjaar. Tegen het jaareinde beslissen de
pensioenfondsen over de hoogte van de premies en prijscompensatie voor
gepensioneerden ( indexatie ) in het volgend jaar. De meeste fondsen die complete
bedrijfstakken bestrijken , zoals ABP ( overheid en onderwijs ) en PGGM ( zorg en
welzijn ) , hebben dat al gedaan. Dezer dagen volgen de fondsen die voor
individuele ondernemingen werken.

Hun beslissingen bijten. Zij bijten in bedrijfswinsten en koopkracht.
Pensioen wordt voor werknemers en werkgevers opeens tientallen procenten
duurder. Bij PGGM bijvoorbeeld 70 procent in twee jaar. De vuistregel is dat
werkgevers tweederde van de premie betalen , werknemers eenderde.

Honderdduizenden gepensioneerden verliezen ( een deel van ) hun indexatie.
Juist nu gemeentelijke heffingen , zorgpremies en de euro voor stijgende kosten
zorgen. Het pensioenfonds voor de metaalnijverheid halveert de indexatie , het
fonds voor de metaalindustrie geeft voor de tweede keer minder indexatie.

Terwijl de fondsen delibereren reageren miljoenen gepensioneerden en
werknemers met ongeloof , ongenoegen en onmacht. Pensioenfondsen ? Die hadden toch
miljarden overreserves teruggesluisd naar hun ondernemingen toen het op de beurs
zo goed ging. En die zitten nu opeens op zwart zaad.. ? 

De prijsverhogingen en ( dreigende ) indexatiekortingen confronteren Nederland
met de kleine lettertjes van een even dure als verweesde secundaire
arbeidsvoorwaarde : het pensioen. Eens per jaar flikkert de aandacht op. De
pensioenopgave valt op de mat. De brief verdwijnt doorgaans op een stapeltje met
eerdere opgaves. In een apart mapje , een la of een schoenendoos.

Pensioen ? Jongeren associeren het met oud , dood , zielig en niet leuk , bleek
uit onderzoek dat het pensioenfonds van Ahold , eigenaar van onder meer Albert
Heijn , onlangs liet uitvoeren.

Pensioen ? Dat zit wel goed , zorgt de werkgever toch voor. «Mensen hebben
enorm vertrouwen in het fonds , blind vertrouwen» , zei directeur H. Schuijt van
het Ahold pensioenfonds enkele weken geleden op een pensioencongres.

Pensioen ? Desinteresse ligt hoog : bijna de helft van de deelnemers aan
pensioenregelingen erkent dat. Schuijt citeert NIPO-onderzoek : bijna driekwart
van de werknemers vindt pensioen belangrijk , maar is er niet mee bezig. De
pensioenparadox in een notendop. De meeste mensen vinden hun pensioen redelijk
goed geregeld , weten niet hoeveel zij later krijgen , maar hebben zelf wel extra
voorzieningen getroffen. Schuijt : «Pensioensystemen zijn gemaakt om te
administeren , niet om te communiceren.»

Een enquete van de Rabobank op haar website ( 35.500 reacties ) bevestigt
bovenstaand beeld : zes van de tien Nederlanders rekenen erop dat hun werkgever
hun pensioen wel goed geregeld heeft.

De desinteresse van het publiek is begrijpelijk. De pensioenwereld is een
van de laatste paternalistische bolwerken. Werknemers hebben weinig of niets te
kiezen. Zij zijn verplicht aangesloten bij een fonds , dat in 99 procent van de
gevallen een stichting is , een van de minst democratische rechtsvormen.

De werkgevers en werknemers besturen de fondsen , waarbij vakbonden , 
ondernemingsraden of deelnemersraden de werknemersvertegenwoordigers voordragen.
In diverse bedrijfstakken zijn werkgevers en werknemers , dankzij de
werkgeversbijdrage aan de bonden , niet alleen sociale partners , maar ook
financiele partners. Gepensioneerden zitten nauwelijks in de besturen.

Een typische mannenwereld. «Zakelijk , maar niet commercieel» , zegt een
kenner. De kuddegeest is goed ontwikkeld. De tegenstelling tussen theorie en
praktijk is soms frappant. Pensioenfondsen zien zichzelf als
langetermijnbeleggers , maar zij hebben een aandeel minder dan twee jaar in
bezit , een obligatie zelfs minder dan een jaar. Beleggen , handelen of
speculeren ? 

Ook het premiebeleid geldt als langetermijnbeslissing. Maar de koerspiek van
de laatste maanden van 1999, toen de internethausse de koersen door het dak
joeg , opende een feest van opportunisme. Op grote schaal verlaagden fondsen de
premies die vervolgens , toen de koersbel maanden later al uiteenspatte , weer
moesten worden verhoogd.

Bestuurders kennen het beleggingsbeleid en de pensioenregeling bij hun eigen
fonds , maar weten weinig van andere fondsen. Dat geeft adviseurs , die her en der
wel een kijkje in de keuken hebben , meer dan gemiddelde invloed.

De doorsnee pensioenbestuurder werkt gratis : hij doet 't in de baas zijn
tijd , die betaalt gewoon door. Het werk kost de meeste bestuurders minder dan 15
uur per maand , leert een onderzoek van de Vrije Universiteit. De besturen zijn
formeel verantwoordelijk voor het beleid , maar het dagelijkse werk is meestal
uitbesteed aan een pensioenbureau.

Het paternalisme weerspiegelt zich in trage aanpassingen aan het moderne
leven. Vrouwen werden jarenlang uitgesloten , de minimumleeftijd voor de opbouw
van pensioenen verdwijnt maar langzaam en alleen stevige politieke druk zorgde
voor verbetering van indexatie , het oplossen van pensioenbreuken en een begin
van invloed van gepensioneerden.

Kritiek ligt gevoelig. «Uw toontje bevalt mij niet» , reageerde
pensioenspecialist C. Driessen van vakcentrale FNV drie weken geleden toen
hoogleraar A. Boot rustig en weloverwogen de «agressieve» opbouw van
aandelenbeleggingen door pensioenfondsen laakte.

Paternalisme en dwang hebben ook een zonnige kant : zij hebben gezorgd voor
een appel voor de dorst zonder weerga. Bovendien levert een pensioenfonds op
langere termijn , zoveel is wel duidelijk uit wetenschappelijk onderzoek , meer
waar voor je geld dan een verzekeraar of een consument zelf kan regelen.

De kracht van het collectief was de laatste vijftig jaar de opbouw van het
pensioen. Pensioenfondsen zijn ongewone financiele collectieven : sociaal en
kapitalistisch. De belangen van bedrijven en werknemers liepen parallel.

Pensioenfondsen voeren een arbeidsvoorwaarde uit , dat is het belang voor
werknemers. Het fonds belegt vooral werkgeversgeld. Voor hen is het fonds ook
een winstbron : hoge beleggingsrendementen ( lees : aandelen ) geven lagere premie , 
extra winsten , een betere beurskoers en profijtelijke aandelenopties.

De opbouw blijft , maar de oogsttijd breekt ook aan. Met de vergrijzing wordt
het pensioenfonds een inkomensverzekeraar voor ouderen.

Drie groepen strijden om de pensioentaart. Maar net als in de samenleving is
het in de pensioenwereld ongelijk verdeeld. Een paar fondsen ( Philips , Unilever , 
KLM , Nedlloyd ) hadden grote overschotten , andere zaten structureel krap , de
meeste boerden vooral goed door extra aandelenbeleggingen , die nu koersverliezen
opstapelen. En de vakbonden zijn niet vergeten wie de grootste greep in de
pensioenkas deed : de overheid zelf , bij ABP , voor 15 miljard euro.

Met de krantenkoppen over terugstortingen van pensioengeld naar werkgevers
nog in gedachten bestaat de indruk , onder meer in de politiek , dat deze fondsen
er nu slecht voorstaan. Niets is minder waar. De meeste fondsen die geld hebben
teruggestort , keerden vorig jaar keurig de overeengekomen prijscompensatie uit.
De Pensioen- en Verzekeringskamer en de meeste politici die nu kostendekkende
pensioenpremies eisen , zwegen overigens over het premiekortingsbeleid in de
jaren negentig.

De vergrijzing zal de belangentegenstellingen duidelijker maken. Het
pensioenfonds als uitkeringsorganisatie voor ouderen wint snel terrein , zijn
huidige rol als pensioenfabriek voor werkenden blijft nog decennia intact. Dat
gaat meer botsingen geven. Wat goed is op lange termijn voor de werkenden ( meer
aandelenbeleggingen geven meer rendement en lagere premies ) , hoeft niet goed uit
te pakken voor de indexatie volgend jaar.

Wie moet de broekriem aanhalen ? 

De hoogte van de beursindex AEX in december bepaalt of de beleggingen van de
pensioenfondsen voldoende waard zijn om aan de toekomstige verplichtingen te
kunnen voldoen. Wat zijn de scenario's ? 

AEX eindigt op 400 punten

Nu kan iedereen opgelucht adem halen. Bijna alle pensioenfondsen hebben
gnoeg geld. De zwakke fondsen hebben samen een tekort van maar 2 miljard euro.
Verdere premiestijgingen zijn even van de baan. Veel gepensioneerden kunnen met
een gerust hart uitkijken naar de verhoging van hun pensioen met de inflatie of
de loonstijging.

AEX eindigt op 350 punten

Nu wordt de zaak al aardig penibel. Het spant erom. De tekorten kunnen nu
wel stijgen tot 10 miljard euro. Het is onoverkomelijk dat werknemers , bedrijven
en de overheid meer pensioenpremie moeten betalen. Gepensioneerden kunnen
misschien nog wel een uitkering krijgen die gecorrigeerd is voor inflatie.

AEX eindigt op 300 punten

Paniek in de bestuurskamer van de pensioenfondsen. Zo'n 300 fondsen hebben
samen 23 miljard euro tekort. Werknemers ontkomen er niet aan om snel meer
pensioenpremie te gaan betalen. Volgend jaar en in 2004. Gepensioneerden delen
in de misere : hun uitkering zal niet of slechts deels gecorrigeerd worden voor
inflatie.

Illustratie : Rik van Schagen

Aandelenbeleggingen steeds belangrijker

Reserves pensioenfondsen krimpen , rendement al 20 jaar onder 10 procent.


TAIL : 
Effectenhandel ; Pensioenen ; Sparen en beleggen ; Economie ; Financien ; 
Sociale Economie ; Financiele Markten

