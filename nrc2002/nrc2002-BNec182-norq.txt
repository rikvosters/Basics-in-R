DOCUMENT : 182 of 201

PAPER : NRC Handelsblad

DATE : December 10, 2002


BYLINE : DOOR ONZE CORRESPONDENT MARC CHAVANNES

SECTION : Economie ; Pg. 13

LENGTH : 363 words

DATELINE : WASHINGTON , 10 DEC.

BODY :

HEADLINE : Snow nieuwe minister van Financien VS ; Als opvolger van O'Neill

De Amerikaanse president George Bush heeft John Snow , bestuursvoorzitter van
het railvrachtconcern CSX , gisteren voorgedragen als minister van Financien.
Snow volgt Paul O'Neill op.

O'Neill diende donderdag , nadat hij hoorde dat de president zijn vertrek
wenste , direct zijn ontslag in en gooide zo het tijdschema van het Witte Huis in
de war. In aanwezigheid van Larry Lindsey , de economisch adviseur van de
president die ook moet gaan , presenteerde Bush gisteren zijn nieuwe minister.
Hij sprak groot vertrouwen uit in Snow , die op zijn beurt zei het beleid van
Bush voortvarend te willen uitdragen. «Banen» en «groei» waren de sleutelwoorden
in de korte toespraken.

Hoewel de beurzen en de zakenwereld positief reageerden op O'Neills vertrek
en men hoopte dat een opvolger zou worden benoemd die meer met beide benen in
het zakenleven stond , wekte Snows benoeming weinig enthousiasme. De dollar
verloor meer terrein. De aandelenbeurzen zakten iets weg , mede op grond van
toegenomen zorgen over de economie.

Bush liet zich somberder uit over de economie dan hij in tijden heeft
gedaan. Hoewel de economie weer groeit is de werkloosheid hardnekkig , zei hij.
«Amerikanen hebben weinig over na belasting». Het werd algemeen gezien als een
aanloop naar het stimuleringsplan ter waarde van 300 miljard dollar dat de
president in januari aan het nieuwe Congres wil voorleggen. De werkloosheid
groeide in oktober tot 6 procent op jaarbasis.

De president roemde Snow voor zijn werk aan het hoofd van een van de
grootste Amerikaanse spoorwegbedrijven en de Business Roundtable. In die laatste
hoedanigheid heeft Snow namens het bedrijfsleven veel contacten onderhouden met
het Congres een taak waar O'Neill volgens het Witte Huis in tekort schoot. Een
ander argument voor Snow is voor Bush diens pleiten voor ethische zuiverheid in
het bedrijfsleven. Snow is voor het bedrijfsleven niet de topbankier waar men op
had gehoopt. Dat geldt meer voor Stephen Friedman , ex-Goldman Sachs-voorzitter
wiens benoeming wordt verwacht als opvolger van Lindsey.

PORTRET SNOW : pagina 15


TAIL :
Regering ; Nationale economie ; Economie ; Recht ; Politiek en Staat ;
Staatsrecht

