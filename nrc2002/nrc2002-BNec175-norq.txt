DOCUMENT : 175 of 201

PAPER : NRC Handelsblad

DATE : December 10, 2002


BYLINE : DOOR ONZE CORRESPONDENT MICHEL KERRES

SECTION : Economie ; Pg. 15

LENGTH : 790 words

DATELINE : BERLIJN , 10 DEC.

BODY :

HEADLINE : Duitse kerst lijdt onder vakbonden

Met een beetje HoHoHo en een slok Gluhwein redden de Duitse winkeliers het
deze kerst niet. On-Duitse kortingen moeten de consument van zijn lichte
depressie afhelpen. Maar de machtige vakbonden verzetten zich. «Wij hebben
wetten nodig.»

De Wilmersdorferstrasse in West-Berlijn is een winkelstraat waar je niet
heengaat om te winkelen , naar de «Wilmersdorfer» ga je alleen als je iets nodig
hebt. Zoals alle Duitse winkelstraten is ook deze troosteloze aaneenschakeling
van filialen al weken op de kerstpiek voorbereid : een ijsbaantje , een carrousel ,
een dikke pony met kerstmanmuts en stoffen rendiergewei. Uit een luidspreker
bromt een vervormd Latino-ritme.

Voor de Duitse detailhandel zijn de weken voor kerst van levensbelang. Ruim
een vijfde van de jaaromzet moet in december binnenkomen. Maar de Duitse
consument is licht depressief. Dit jaar zijn de winkeliers bang dat ze het met
een beetje HoHoHo en een slok Gluhwein niet redden. Kortingen en stunts moeten
daarom uitkomst bieden , de klant alsnog overhalen te spenderen.

De Duitse werkloosheid is stabiel op recordhoogte , de economie wil al
maanden niet meer groeien en de regering , koortsachtig op zoek naar extra geld
om de staatskas te vullen , lijkt elke dag een nieuwe belasting te verzinnen.
Avond na avond trekken op tv ernstige gezichten voorbij die het einde van de
veilige verzorgingsstaat voorspellen , die praten over recessie en deflatie , die
de kooplust grondig bederven. De Duitser is nu eenmaal niet het type dat oog in
oog met de ondergang van de wereld nog snel een feestje geeft.

Op de «Wilmersdorfer» is een heuse prijzenslag uitgebroken. De winkeliers
zijn zo wanhopig dat ze de uitverkoop voor de feestdagen houden in plaats van
erna. Bij Quelle krijg je 10 procent korting op een nieuw model DVD-speler. De
tondeuse is 40 procent goedkoper , de haardroger 35 procent , het scheerapparaat
50 procent. Een wasmachine gaat 300 euro goedkoper de deur uit dan normaal.
Buurman Deichmanschuhe geeft 60 procent korting op restbestanden. Peek &
Cloppenburg heeft feest- en winterkleding afgeprijsd. C&A accepteerde de
afgelopen week Marken. «Laatste Kans ! » Bij Karstadt is winterkleding - Fashion
und Sport - een kwart in prijs verlaagt. Een etalage verder wordt de
adventsactie aangeprezen : elke dag een ander koopje. Vandaag een digitale camera
voor 149 euro.

Zo Duits als de overgave aan kerstromantiek is , zo on-Duits is de
prijzenoorlog. Kortingen zijn in Duitsland aan strikte regels gebonden. Wie
wanneer onder welk voorwendsel hoe lang de prijzen mag verlagen is in wet
vastgelegd. De wet op unfaire concurrentie moet onder andere voorkomen dat grote
winkelketens de concurrentie uitwieden en vervolgens de consument afknijpen. De
detailhandel beweegt zich met de adventsprijzenslag juridisch in troebel water ,
constateerde de Frankfurter Allgemeine Zeitung. Dat verklaart waarschijnlijk ook
waarom een aantal winkels wel korting geeft , maar er niet over praat. De
bouwmarktketen Praktiker , bijvoorbeeld , gaf de personeelskorting ( 19 procent )
door aan de klanten , maar adverteerde er niet mee.

Hoe strikt de wetgeving is bleek begin dit jaar toen C&A tegen een fikse
boete opliep nadat het bedrijf de invoering van de euro had aangegrepen om
twintig procent korting te geven. Tegenover de boete stond overigens wel een
geweldige wolk gratis publiciteit.

De wet op oneerlijke concurrentie is een garantie voor voortdurende
conflicten tussen winkeliers enerzijds en consumentenbonden en vakbonden
anderzijds. De pre-kerst-prijzenoorlog is bij de machtige dienstenbond Verdi dan
ook verkeerd gevallen. «We hebben wetten nodig , omdat de markt niet in staat is
om uit zichzelf met deze onzin op te houden» , zei Franziska Wiethold van Verdi ,
die zich al jaren sterk maakt voor een strak gereguleerde detailhandel.
Kortingen , zegt Wiethold , versnellen het concentratieproces en verlagen de
kwaliteit.

De winkeliers pleiten al jaren voor afschaffing van de in hun ogen archaisch
betuttelende wetgeving. De roodgroene regering-Schroder heeft wel oren naar de
wensen van de ondernemers , maar nog niets ondernomen.

Wel staat het kabinet op het punt om de detailhandel tegemoet te komen met
royalere openingstijden. Belangrijkste wijziging : ook op zaterdag mogen de
winkels , zoals op werkdagen , tot 20.00 uur open blijven.

Nu gaan om 16.00 uur de deuren dicht. Morgen praat het kabinet erover. De
bonden hebben al protest aangetekend. Langer werken , zei Michael Sommer van de
Deutsche Gewerkschaftsbund ( DGB ) , lost de problemen van de detailhandel niet op.

Romerplatz in Frankfurt. De Duitse detailhandel probeert klanten te lokken
met kermis en ander vertier ( Foto AP )


TAIL :
Feestdagen ; Nationale economie ; Economie ; Algemeen

