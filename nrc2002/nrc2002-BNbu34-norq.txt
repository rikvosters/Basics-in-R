DOCUMENT : 34 of 111

PAPER : NRC Handelsblad

DATE : December 13, 2002


SOURCE : Reuters

BYLINE : ( REUTERS , AP )

SECTION : Buitenland ; Pg. 4

LENGTH : 407 words

DATELINE : WASHINGTON/ TEHERAN , 13 DEC.

BODY :

HEADLINE : Teheran ontkent plan voor kernwapen

Iran heeft vandaag Amerikaanse beschuldigingen van de hand gewezen als zou
het er een geheim kernwapenprogramma op na houden. Het voegde eraan toe dat al
zijn kerninstallaties voor civiel gebruik zijn en open zijn voor internationale
inspectie. Het Internationaal Atoomenergie Agentschap ( IAEA ) meldde vandaag dat
inspectie van beide plaatsen al op de agenda staat , voor februari.

Amerikaanse regeringsfunctionarissen bevestigden gisteren claims van een
gewapende , door Irak gesteunde Iraanse oppositiegroep , de Mujahedeen-Khalq , dat
twee installaties in aanbouw in Midden-Iran mogelijk zullen worden gebruikt voor
een geheim kernwapenprogramma. Het betreft een splijtstofstavenfabriek en een
onderzoekslaboratorium in Natanz en een zwaar-waterinstallatie in Arak. De
laatste installatie zou ook een uraniumverrijkingfabriek kunnen omvatten , aldus
Amerikaanse functionarissen. Alle installaties zijn te zien op commerciele
satellietfoto's die in september werden genomen.

«Het IAEA is op de hoogte van al onze nucleaire activiteit» , aldus vanmorgen
een Iraanse regeringswoordvoerder. Iran heeft het nucleaire
non-proliferatieverdrag ondertekend , waarop het IAEA toeziet. Het IAEA op zijn
beurt liet weten dat Iran tijdens de jaarlijkse conferentie van het
atoomagentschap in september had meegedeeld dat het nieuwe faciliteiten bouwde
als onderdeel van zijn programma om een complete splijtstofcyclus te
ontwikkelen. De Amerikaanse functionarissen meldden gisteren dat de installaties
niet waren aangemeld. «Iran gaf te kennen dat het voornemens is binnen de
komende 20 jaar 6.000 megawatt nucleair vermogen te bereiken» , aldus een
woordvoerster van het IAEA.

Functionarissen van het IAEA toonden zich overigens wel bezorgd over de
omvang van het Iraanse nucleaire programma , dat eveneens een kerncentrale in
Bushehr omvat die met Russische hulp - ondanks zware Amerikaanse druk daarmee op
te houden - wordt gebouwd en volgend jaar in bedrijf wordt gesteld. De Iraanse
atoomenergieraad heeft zojuist opdracht gegeven voor een onderzoek naar de
noodzaak van een tweede kerncentrale. Het olierijke Iran zegt dat het
kernenergie nodig heeft voor binnenlands energiegebruik omdat het zijn inkomsten
uit olie-export zover mogelijk wil opvoeren. Iran is door president Bush
ingedeeld in zijn «As van het Kwaad».


TAIL :
Kernenergie ; Bewapening ; Binnenlandse politiek ; Politiek en Staat ;
Defensie ; Economie ; Energievoorziening

