DOCUMENT : 46 of 201

PAPER : NRC Handelsblad

DATE : December 13, 2002


BYLINE : DOOR ONZE CORRESPONDENT COEN VAN ZWOL

SECTION : Economie ; Pg. 11

LENGTH : 465 words

DATELINE : MOSKOU , 13 DEC.

BODY :

HEADLINE : Irak annuleert oliecontract met Russen ; «Lukoil wil af van Saddam»

Irak heeft een contract verbroken met een consortium van drie Russische
bedrijven voor de ontwikkeling van een olieveld. Deze stap betekent een
verslechtering van de relatie tussen Bagdad en Moskou.

Woordvoerder Aleksandr Vasilenko van Lukoil , Rusland grootste
oliemaatschappij , bevestigde gisteren dat Irak het contract heeft opgezegd. Bij
de ontwikkeling van het olieveld , West-Qurna 2, waren nog twee Russische
partners betrokken , Zarubezhneft en Masjinoimport. Met het contract , getekend in
1997, was 20 miljard dollar gemoeid. West-Qurna 2 heeft een reserve van naar
schatting 15 miljard vaten olie.

Irak neemt de stap drie dagen na een geruchtmakend interview met Nikolaj
Tokarev , het hoofd van Zarubezhneft. Tokarev stelde dat de Verenigde Staten
Russische bedrijven onder druk zetten om geld naar de Iraakse oppositie door te
sluizen. Weigeren ze , dan zouden ze niet welkom zijn in Irak na de eventuele val
van Saddam Hussein. Zarubeshneft zou niet aan dit «vuile spel» meedoen , in
tegenstelling tot andere Russische bedrijven , aldus Tokarev. Hij noemde geen
namen.

Lukoil kondigde gisteren aan de contractbreuk aan te vechten. «We bestuderen
de ( Iraakse ) brief nauwkeurig en denken dat we ons kunnen verdedigen via het
internationale recht , omdat we geen enkele clausule van het contract hebben
gebroken» , aldus woordvoerder Vasilenko. Hij sprak van «kleine chantage». Lukoil
beroept zich op een clausule waarin staat Lukoil pas in West-Qurna gaat
investeren als de VN-sancties zijn beeindigd.

Het contract voor West-Qurna was de afgelopen jaren vooral een bron van
spanning tussen Lukoil en Bagdad. Lukoil weigert te investeren zolang de
VN-sancties tegen Irak van kracht zijn. Bagdad zet Lukoil onder zware druk de
sancties te negeren. Zo dreigde Irak in maart vorig jaar het contract al te
verscheuren. In juni kondigde de Iraakse olieminister Amer Rasheed aan dat Irak
West Qurna zelf gaat ontginnen. Rasheed hekelde de «slapheid en
terughoudendheid» van oliebedrijven uit bevriende naties die onder Amerikaanse
druk hun contracten niet uitvoerden. Volgens olie-analisten strafte Irak Lukoil
ook door het uit te sluiten van het lucratieve olie-voor-voedsel programma.

Russische commentatoren menen dat Lukoil Saddam Hussein beu is en in Moskou
een actieve lobby leidt voor een machtswisseling in Irak. Lukoil-hoofd Vagit
Alekperov zei begin september in de Financial Times dat president Poetin hem
persoonlijk had verzekerd dat het contract voor West-Qurna ook na de val van
Saddam wordt gehonoreerd. Lukoil trok de bewering later in. President Bush
verzekerde tijdens een recent bezoek aan Sint Petersburg dat Russische
oliebelangen in Irak «uiteraard worden gehonoreerd».


TAIL :
Industrie ; Brandstoffen ; Economie ; Energievoorziening ; Bedrijfstakken

