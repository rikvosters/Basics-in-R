DOCUMENT : 112 of 201

PAPER : NRC Handelsblad

DATE : December 11, 2002


BYLINE : MENNO TAMMINGA

SECTION : Economie ; Pg. 15

LENGTH : 439 words

BODY :

HEADLINE : In plaats van kaarten

Sint weg , beursvloer dicht. Buiten is het min zeven , binnen staan beleggers
nog steeds te blauwbekken. Zou de kerstman dan misschien...

Zij durven het niet hardop te zeggen , dat zou hun klanten alleen maar
kopschuw maken , maar stilletjes snakken zij naar die laatste dagen van het jaar ,
waarin de beurskoersen traditioneel nog even lekker oplopen. De eindejaarsrally.
Hij komt dit jaar toch wel ?

Ja , vroeger , dat waren nog eens tijden. Het laatste kwartaal van 1999
bijvoorbeeld , toen de beurskoersen zo hard opliepen dat aandelenrendementen van
45 procent ( over het hele jaar ) alleen nog maar het marktgemiddelde waren.
Sommige beleggers , zoals het beleggingsfonds Robeco , pakten wel 66 procent.
Bijna niemand hoorde je toen klagen over het feit dat de echte economie en de
financiele markten geen enkele relatie meer met elkaar hadden. De Nederlandse
pensioenfondsen wonnen in het laatste kwartaal van 1999 41 miljard euro.

Maar nu : somberheid troef. Niks sprint vooruit. De stemming raakt weer in
mineur. Ook renteverlagingen hebben het sentiment niet kunnen keren. Achter hun
computers en grafieken tellen de vermogensbeheerders hun dagen. De stand van de
beursgraadmeters per eind 2002 is maatgevend voor hun financiele positie.

Voor de beleggers die graag meeschrijven met de rondetijden : elke
verandering van de beursgraadmeter AEX met een punt kost of spekt de kas van
superbelegger ING bijvoorbeeld met 20 miljoen euro.

Bij een stand van de AEX graadmeter van 400 is de pensioenwereld wel uit de
brand. Dan is het gezamenlijke tekort «maar» 2 miljard euro. Veel geld. Maar
voor de pensioenfondsen niet meer dan negen beursdagen. In de eerste negen
maanden verloren zij gemiddeld 218 miljoen euro per dag op hun aandelen. Daar
staat weinig compensatie van effecten met een vaste rente , zoals obligaties ,
tegenover.

Bij een AEX-stand van 300 is het totale tekort 23 miljard euro. Dat lopen
werknemers en werkgevers met premieverhogingen niet zomaar in.

Maar niet teveel somberen. De eindejaarsrally laat het tot nu toe wel
afweten , maar de koersen liggen nog steeds boven het niveau van eind september ,
toen beleggers als ING ten behoeve van het derde kwartaal voor de laatste keer
hun boeken sloten. Als de graadmeter onder de 299 komt , dat was de stand per
eind september , moeten verzekeraars hun aandelenbeleggingen weer verder
afwaarderen. Bij Fortis drukken die beleggingsverliezen ook direct de winst , bij
ING gebeurt dat als de AEX onder de 290 punten schiet.

Stuur dit jaar geen kaarten , koop aandelen.


TAIL :
Financiele markten ; Effectenhandel ; Economie ; Financien ; Financiele
Markten

