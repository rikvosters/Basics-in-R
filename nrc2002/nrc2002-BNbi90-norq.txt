DOCUMENT : 90 of 123

PAPER : NRC Handelsblad

DATE : December 10, 2002


BYLINE : DOOR EEN ONZER REDACTEUREN

SECTION : Binnenland ; Pg. 7

LENGTH : 796 words

DATELINE : ROTTERDAM , 10 DEC.

BODY :

HEADLINE : Laten ze de jongens dan een hotelbon geven

Hulpverleners in de grote steden maken zich zorgen over het toenemende
aantal daklozen. In de huidige vrieskou moet iedereen 's nachts van de straat.

Buiten staan zo'n vijftig daklozen dicht op elkaar in de vrieskou. «Kan hier
iemand de kachel aandoen» , klinkt het lollig uit de groep. De duisternis is net
over Rotterdam gevallen , binnen maakt Erik Broer , medewerker van nachtopvang
Havenzicht , zich klaar om te bepalen wie een slaapplaats krijgt en wie niet. «We
hebben hier veel vaste klanten , maar door de kou zie ik ook nieuwe gezichten.»
Dat het druk is bij koud weer , weet Broer , maar hij maakt zich er zorgen over
dat al sinds september iedere dag twaalf tot twintig mensen hun heil elders
moeten zoeken.

Maureen , die sinds vorig jaar kerst dakloos is , weet zich verzekerd van een
slaapplaats. Ze verdient er een door in Havenzicht brood te smeren. Ze hoopt
vurig dat de mensen die buiten staan ook naar binnen kunnen. «Het is toch
verschrikkelijk als ze ze moeten wegsturen.» Onder de mensen die buiten wachten
is haar vriend Alfred. Als de namen de decemberlucht in worden geblazen komt
hij , weggedoken in een dikke jas en muts , als eerste binnen. Hij merkt nog niet
dat het drukker is geworden door de kou. Op andere dagen is het wel eens
drukker , volgens hem.

Directeur J. Windey van de Rotterdamse hulpinstantie Centrum voor
Dienstverlening ( CvD ) waar Havenzicht onderdeel van is , heeft gisteren namens
het Leger des Heils , de Pauluskerk , stichting De Ontmoeting en zijn eigen
organisatie een brandbrief gestuurd naar het college van burgemeester en
wethouders van Rotterdam. «De toename van het aantal daklozen is schrikbarend» ,
aldus de directeur. Een buitenmedewerker constateerde sinds januari een toename
van 130 nieuwe namen op de 510 bekende namen.

Waarom er meer daklozen komen , weet de directeur niet. Daar komt bij dat
vanaf nu tot medio januari 112 alleenstaande minderjarige asielzoekers ( AMA's )
het land worden uitgezet. Windey : «Wij hebben vernomen dat ze hier blijven en
niet weg willen uit Nederland. Zij verdwijnen dan in de illegaliteit.» De
directeur is bang dat zij op straat belanden. Verder verwachten de instanties
dat elke maand zes tot tien extra AMA's hetzelfde zal overkomen.

In Utrecht ziet het Leger des Heils ook een toename van het aantal daklozen.
Volgens R. Timmer , directeur van het opvangcentrum , wordt er genoeg gedaan aan
de opvang. «Maar we hebben voor onze sociaal-pensions en 24-uurs opvang nu
wachtlijsten. Het moet niet zo zijn dat de mensen bij de poorten staan maar niet
binnenkomen. Met de kou en de wind is het gevaarlijk als mensen met drank op in
een hoekje gaan zitten , waardoor ze snel onderkoeld raken.» Hij wijst erop dat
het mogelijk is met een gerechtelijk dwangbevel mensen van straat te halen.

Om te voorkomen dat iemand doodvriest , werken het CvD en het Leger des Heils
in Rotterdam samen bij de nachtopvang. Het Leger des Heils heeft inmiddels 30
extra bedden beschikbaar gesteld , maar genoeg is het eigenlijk niet. «Er is
extra opvang nodig ; die extra bedden zouden er het hele jaar moeten zijn» , zegt
Havenzicht-medewerker Broer. «Het is te gek voor woorden , eigenlijk zouden ze de
jongens een hotelbon moeten geven.»

Ook hij beaamt dat er meer dak- en thuislozen zijn gekomen. De AMA's die op
straat komen te staan , staan binnenkort voor de deur , vreest de medewerker van
de nachtopvang.

Maar nu is het tijd om de mensen die buiten staan , binnen te laten. Hij pakt
zijn lijst met 63 namen en gaat naar de wachtenden om ze af te roepen. Er wordt
geprobeerd iedereen een plaats te bieden. Zijn alle bedden vergeven , dan heeft
Broer nog acht matjes zodat mensen op de vloer van de gang kunnen slapen. In het
uiterste geval kunnen mensen plaatsnemen in stoelen. «Maar» , zegt Broer voordat
hij naar buiten gaat , «ik heb goede hoop dat niemand op de vloer hoeft te
slapen.»

In de eetzaal neemt dakloze

J. Noordzij een trek van zijn sjekkie. Hij denkt het zijne van de opvang :
«Veel verbetering zie ik niet. Ze kunnen hier toch extra bedden neerzetten. Het
schiet niet op , de ene dag zit je erin en de andere eruit.» Leg mensen maar op
de grond , is zijn stelling , die hij met drukke armgebaren onderstreept. «En niet
daarheen , daarheen , dan weer daarheen. Dan loopt alles door elkaar. Er zit geen
regelmaat in.» In een vloek en een zucht is iedereen binnen. Broer zucht : «Het
is hectisch , dit is dagelijkse kost.» Normaal mogen de mensen kwart voor zes
naar binnen , vandaag een kwartier eerder. De meesten hebben dan al anderhalf tot
twee uur zitten kleumen. En de matjes ? Die zijn allemaal bezet.

Nachtopvang Havenzicht in Rotterdam was afgelopen nacht vol , ook de acht
matjes op de vloer van de gang. ( Foto Dirk-Jan Visser )


TAIL :
Hulpverlening ; Rampen en Ongevallen

