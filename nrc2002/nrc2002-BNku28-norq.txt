DOCUMENT : 28 of 79

PAPER : NRC Handelsblad

DATE : December 12, 2002


BYLINE : DOOR ONZE REDACTEUR WILFRED TAKKEN

SECTION : Kunst ; Pg. 10

LENGTH : 826 words

DATELINE : AMSTERDAM , 12 DEC.

BODY : 

HEADLINE : «Ik wil de pure eenvoud van westerns» ; Regisseur Richard Maxwell over acteren

Richard Maxwell regisseert bij Toneelgroep Amsterdam zijn stuk «Barmhartige Samaritanen» , met Kitty Courbois als heilsoldate en Cas Enklaar als zwerver. Maxwell wil dat zijn spelers niet acteren : «Het zijn geen robots».

«Barmhartige Samaritanen is een liefdesverhaal , een tienerromance , maar dan voor twee zestigers» , zegt Richard Maxwell. «Het is zeer onwaarschijnlijk dat deze twee mensen ooit bij elkaar zouden komen. Maar in dit toneelstuk spelen maar twee mensen. Dus ze hebben geen keus. Ze zijn oud , ze hebben al veel meegemaakt , dus ze hebben minder illusies , ze zijn veel praktischer dan jonge geliefden.»

Regisseur Richard Maxwell ( 33 ) werd geboren in Fargo ( North Dakota ) . Hij werkt in New York. Zijn stukken House en Showy Lady Slipper speelden in 1999 en 2000 op het Holland Festival. Festivaldirecteur Ivo van Hove nodigde hem uit om een Nederlands toneelstuk voor zijn gezelschap Toneelgroep Amsterdam te maken. In Barmhartige Samaritanen - dat morgen in premiere gaat - speelt Kitty Courbois een heilsoldate , en Cas Enklaar een zwerver die in haar opvanghuis onderdak zoekt.

Op het Holland Festival vielen zijn stukken op door de volstrekt originele aanpak. In de tekst zat genoeg drama en ellende , maar de acteurs gedroegen zich als gevoelloze zombies. Ze zeiden zinnen als : 'O my God , you killed my dad« , alsof ze een boodschappenlijstje voorlazen ; onbewogen en toonloos.

Het effect was zeer geestig en via een omweg ook ontroerend en beklemmend. Extra vervreemding wekten de lange stiltes die de acteurs lieten vallen. Zo nu en dan barstten ze uit in een popsong , ook door Maxwell geschreven ; de reden waarom hij zijn toneelstukken aanduidt als »musicals«.

Waarom laat u uw acteurs als robots of zombies spelen ? 

Maxwell : »Ik vind mijn acteurs geen robots. Als u zegt : zo gedragen mensen zich niet in het echt , dan bedoelt u eigenlijk : zo gedragen mensen zich niet op een podium. Maar dat ligt aan uw verwachting. Ik bestrijd dat in mijn stukken emotieloos wordt gespeeld. Ik zal nooit tegen een acteur zeggen : dat mag je niet voelen. Ik wil alleen geen gespeelde emoties zien. De acteur mag bijvoorbeeld best tonen dat hij doodsbang is omdat hij op een podium voor een zaal mensen staat. Dat is tenminste echt. Ook ik streef naar realisme , maar naar een realisme dat de kunstmatigheid van theater benadrukt. Andere regisseurs willen die kunstmatigheid onderdrukken. Ik wil geen fancy stuff. Ik hou van stand and deliver , de pure eenvoud van western films.«

Op een podium beginnen acteurs automatisch te spelen omdat iedereen het idee heeft dat men zich daar zo moet gedragen. Hoe voorkomt u dat de acteurs toch gaan acteren ? 

»Ik geef taken op : ze moeten bepaalde bewegingen maken , of zinnen opzeggen. Ik zeg nooit : speel grof , of verdrietig. Als ik tegen de acteur zeg : «Je komt uit de keuken met een hamer in je hand en je rent naar de ander toe». Dan is de acteur geneigd om «woedend» te spelen. Maar hij moet alleen de bewegingen uitvoeren : uit de keuken komen met een hamer in de hand. Het publiek besluit dan eventueel : «die zal wel woedend zijn». Door de acteur te beperken in wat hij mag laten zien , geef ik het publiek meer ruimte om zelf te bedenken wat er gebeurt. Als de nadruk op het spel wegvalt , kun je andere prioriteiten stellen. Als ze een conversatie hebben - of beter gezegd : als ze tekst uitwisselen - dan kunnen ze op het ritme gaan letten. Het wordt muzikaler.«
Kitty Courbois en Cas Enklaar zijn bekende acteurs met een grote staat van dienst en sterke persoonlijkheden. Zelfs als ze tijdens een repetitie de tekst doornemen , kleuren ze deze instinctief met hun emoties , intonaties , gezichtsuitdrukking. Hoe krijg je zulke spelers toch zo ver om in de Maxwell-stijl te spelen ? 

»Ik heb bij Courbois en Enklaar wel weerstand gevoeld. Dit staat zo ver af van wat ze normaal doen. Ik vecht tegen hun instincten. Ik probeer ze er vanaf te houden om het publiek met effecten en trucs te krijgen waar ze het willen hebben. Grootste probleem is dat ik geen Nederlands spreek. Ik kan dus niet goed aan hun timing werken. Ook kan ik niet goed duidelijk maken wat ik wil , zonder te zeggen wat mijn intenties zijn.«

»Ik denk dat we elkaar uiteindelijk halverwege zullen ontmoeten. Hun toewijding is in ieder geval enorm , veel groter dan die van Amerikaanse acteurs. Ik zie dat ze veel ervaring , talent en aanwezigheid hebben.«

Na de tekstrepetitie hoorde ik Enklaar tegen Courbois zeggen : »Dus zo moet het ; terloops en luchtig ! «

»Ja , maar «luchtig» en «terloops» zijn bijvoeglijke naamwoorden , en die wil ik liever niet gebruiken. Voor je het weet , worden het interpretaties.«

»Barmhartige Samaritanen« tournee : t/m 14/2. Inl. ( 020 ) 523 7800 of

www.toneelgroepamsterdam.nl

Richard Maxwell tijdens een repetitie van zijn stuk »Barmhartige
Samaritanen« in de Amsterdamse Stadsschouwburg. ( NRC Handelsblad , Maurice Boyer ) 


TAIL : 
Toneel ; Kunst en Cultuur ; Kunst ; Theater

