DOCUMENT : 7 of 19

PAPER : NRC Handelsblad

DATE : December 14, 2002


BYLINE : ( BRUNO VAN WAYENBURG )

SECTION : Wetenschap & Onderwijs ; Pg. 37

LENGTH : 491 words

BODY :

HEADLINE : SANDWICH VAN KOPER EN PIEPSCHUIM BUNDELT MICROGOLFSTRALING

Met een stapeltje koperplaten met een patroon van 5 millimeter grote graten ,
en daartussen piepschuim , zijn eenvoudig en compact microgolven te bundelen ,
zonder dat er schotelantennes aan te pas komen. Franse onderzoekers ontwierpen
dit «metamateriaal» ( Physical Review Letters , 18 nov ) .

Het metamateriaal dankt zijn bijzondere eigenschappen aan de uitzonderlijk
lage brekingsindex , bijna nul , voor de gebruikte microgolfstraling. Dat houdt in
straling van een bron binnenin het materiaal , die in alle richtingen straalt ,
bij het uittreden gebundeld wordt in een richting. De onderzoekers maten een
kegelvormige bundel met een spreiding van nog maar tien graden.

Behalve voor het bundelen van microgolven , bruikbaar voor zendantennes in de
telecommunicatie , zouden met hetzelfde principe ook een richtantennes gebouwd
kunnen worden , die alleen straling uit een bepaalde richting oppikt. Zulke
ontwerpen zouden compacter en eenvoudiger kunnen zijn zijn dan de nu gebruikte
antenneschotels , denken de onderzoekers. Nog volledig hypothetische
metamaterialen voor zichtbaar licht zouden een nieuwe klasse van lenzen kunnen
opleveren met bijzondere eigenschappen , maar vereisen wel veel kleinere ,
lastiger te maken , afmetingen.

Voorlopig zijn natuurkundigen echter nog vooral gefascineerd door de
exotische eigenschappen en mogelijkheden van metamaterialen , regelmatige
geordende constructies van metaal en isolerend materiaal. Voor licht van
bepaalde golflengen gedragen metamaterialen zich als een homogeen materiaal ,
maar wel een materiaal met een bijzondere brekingsindex die in gewone materialen
niet voorkomt.

De brekingsindex bepaalt , volgens de wet van Snellius , wat voor knik een
lichtbundel maakt bij het intreden van het materiaal. Voor normale materialen
ligt de brekingsindex altijd boven de een , zodat een schuin invallende bundel
binnen in het materiaal minder schuin loopt. Het effect wordt gebruikt in lenzen
om licht te bundelen , en veroorzaakt ook de schijnbare knik in een rietje dat
half in de limonade steekt. Maar als de brekingsindex kleiner is dan een , wordt
de hoek tussen bundel met het oppervlak kleiner : de bundel gaat in het materiaal
nog schuiner lopen. Omgekeerd gaat een straal die zo'n metamateriaal verlaat
juist minder schuin lopen : de stralen lopen dicht er langs de loodlijn op het
oppervlak. Dat is het bundelende effect dat de onderzoekers beschreven.

Eerder zijn metamaterialen met een negatieve brekingsindex beschreven , die
zouden kunnen dienen als «superlenzen» voor microgolfstraling : lenzen die ook
details vergroten die kleiner zijn dan de golflengte van het waargenomen licht ,
die normaal gesproken een limiet is aan het oplossend vermogen van microscopen
of telescopen. Overigens zijn theorie en experimenten met negatieve
brekingsindices nog omstreden.


TAIL :
Materialen en gereedschappen ; Natuurkunde ; Wetenschap en Techniek ; Exacte
Wetenschappen ; Technische Wetenschappen

