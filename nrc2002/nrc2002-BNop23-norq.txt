DOCUMENT : 23 of 44

PAPER : NRC Handelsblad

DATE : December 12, 2002


SECTION : Opinie ; Pg. 8

LENGTH : 1797 words

BODY :

HEADLINE : Daadkracht mag geen dode letter blijven

Er moet niet alleen gepraat worden over nieuwe politiek en de zegeningen van
de informatiesamenleving maar bovenal over de concrete aanpak van
maatschappelijke problemen , vinden Arthur Docters van Leeuwen , Wim Deetman , Ivo
Opstelten , Marco Pastors en Roel in 't Veld.

Onvrede over de overheid en de politiek is aan de orde van de dag. Het
afgelopen jaar is het nationale onbehagen gemobiliseerd , maar er is nauwelijks
een begin gemaakt met het wegnemen van de oorzaken daarvan. Die hebben namelijk
minder te maken met het democratisch gehalte van ons politieke systeem dan met
het praktische presteren ervan. Kernprobleem is de ineffectiviteit van de
overheid in de zorg , integratie , onderwijs , vervoer , sociale voorzieningen en
veiligheid. En dat zit hem niet in een gebrek aan goede bedoelingen of inhoud
van beleid , maar in een gebrek aan goede sturing en instrumentatie en daarom in
een gebrekkige uitvoering.

Verschillende commissies hebben in de afgelopen twee jaar adviezen
uitgebracht over het verbeteren van het functioneren van de overheid. We noemen
er een paar : de commissies Snellen , Franken , Cerfontaine , Docters van Leeuwen ,
Wallage , denktank Infodrome. Ook de verkiezingsboeken van Fortuyn en Balkenende
stonden vol adviezen over de veranderende samenleving , en de wijze waarop de
overheid in haar beleid en organisatie antwoorden kon geven op nieuwe vragen.
Vragen van individualisering , het afnemend belang van nationale grenzen , een
andere economische orientatie en de verschuiving van macht door informatie , die
vooral via internet voor steeds meer mensen beschikbaar is.

De adviezen verschilden in onderwerp : een andere inrichting van het openbaar
bestuur , ICT inzetten voor betere overheidsdienstverlening , het beschermen van
de privacy van burgers , investeren in een kenniseconomie , etc. De twee
belangrijkste overeenkomsten tussen die adviezen zijn opmerkelijk : ze
benadrukten zonder uitzondering de urgentie van vernieuwing , en er is bar weinig
mee gebeurd.

In omliggende landen is er wel werk gemaakt van vernieuwing. In Belgie
bijvoorbeeld is de sociale zekerheid op orde , omdat daar gekozen is voor
centrale regie van de informatievoorziening. Hier worstelen we nog met
onvolledigheid van de gemeentelijke basisregistratie , honderdduizenden onjuiste
sofi-nummers en valse en gestolen paspoorten die niet uit roulatie genomen
worden.

In Belgie is fraude door werkgevers , huisjesmelkers en
uitkeringsgerechtigden bijkans onmogelijk. Dat leidt er niet alleen toe dat er
ongeveer twee miljard euro per jaar aan extra premies wordt binnengehaald , maar
ook dat goede ondernemers niet worden kapot geconcurreerd door ondernemers die
zich niets aantrekken van de regels.

In Denemarken wordt de hulpverlening gecoordineerd door een succesvolle
coproductie van patient en huisarts , die samen ziekenhuizen , specialisten en
apotheken als tweedelijns hulpverleningsinstanties sturen. Dat is mogelijk
doordat er een gemeenschappelijke , open source ICT-infrastructuur is , die
gegevensuitwisseling tussen instanties bevordert. In Nederland is het
daarentegen een groot eilandenrijk van niet met elkaar communicerende
informatiesystemen. Het systeem in Denemarken leidt niet alleen tot een
tijdwinst van veertig minuten per dag voor de arts , maar ook tot betere
dienstverlening aan de patient. En de patient komt in dit systeem meer aan het
roer. In Nederland weten we paternalisme en inefficientie op een bijna perverse
wijze aan elkaar te koppelen.

Doen de Belgen en de Denen het beter omdat ze een succesformule hebben
gevonden , of hebben we in Nederland te veel faalfactoren ? Is het onkunde of
onwil ?

Een verklaring is de bestuurlijke complexiteit in Nederland , waar de
decentrale eenheidsstaat ervoor zorgt dat competenties continu worden betwist.
Een loket voor overheidsdienstverlening zal er niet komen als de gemeenten ieder
afzonderlijk hun systemen willen behouden. Maar wat is belangrijker , het behoud
van de autonomie van onze openbare instellingen of het verbeteren van hun
prestaties ?

Een andere verklaring is het risicomijdend gedrag van veel ambtenaren en
bestuurders. De laatste tien jaar is de verhouding tussen politiek en ambtenarij
dermate verstoord dat op de departementen veelal de angst regeert. Tegenwoordig
gaat bij fouten niet de minister maar een hoge ambtenaar de laan uit. Dus wordt
vooral het gebrek aan initiatief beloond.

ICT wordt door bestuurders nog te veel gezien als een luxe investering , een
stokpaardje van internetgoeroes en techneuten , niet als een instrument om de
aard en uitvoering van bestuurlijk handelen te veranderen. ICT wordt nog
onvoldoende begrepen en benut om de eigen processen en doelen van organisaties
beter te laten aansluiten op hun institutionele en maatschappelijke omgeving.
Daardoor blijven veel slimme oplossingen in de pilotfase steken of simpelweg in
de lades liggen.

Ook de sociale partners pakken hun maatschappelijke plichten nauwelijks op.
De SER houdt het precaire evenwicht in afspraken het liefst in balans , en al te
radicale oplossingen verstoren de lieve vrede. Het is een schande dat er anno
2002 door vakbonden en werkgevers nog steeds voornamelijk over CAO's
onderhandeld wordt , terwijl arbeidsmarkt en sociale zekerheid zo dringend aan
vernieuwing toe zijn. Vernieuwing die alleen mogelijk is wanneer er wordt
samengewerkt.

En dan de doorgeslagen nadruk op privacy. Het is maar de vraag of de
belangen die men in dat kader beoogt te beschermen , wel echt beschermd worden.
Grote hoeveelheden onnodige informatie worden onoverzichtelijk opgeslagen. Wat
ermee gebeurt is onduidelijk.

Is de Nederlandse invulling van de bescherming van de persoonlijke
levenssfeer niet voornamelijk een papieren werkelijkheid met hoge materiele en
immateriele maatschappelijke kosten ?

De impasse wordt vooral veroorzaakt door te weinig politiek-bestuurlijke
stuurmanskunst , doortastendheid en lef om adviezen om te zetten in concrete
daden. Het enige wat lijkt te tellen is de gunst van de kiezer en het voorkomen
van onrust. Maar opportunisme en vaagheid leiden alleen maar tot grotere
ellende. Het nieuwe kabinet moet dus actie ondernemen , wil het iets doen aan de
onvrede in de polder.

De overheid moet inzien dat investeren minder geld kost dan het oplevert.
Investeringen in de zorg , sociale zekerheid en veiligheid kunnen al veel sneller
renderen door reductie van de uitvoeringskosten. Die investeringen moeten
gericht zijn op een andere manier van sturen. De overheid moet niet vanuit een
klassiek maakbaarheidsideaal centraal willen sturen , noch moet zij alles
outsourcen , decentraliseren en/of verzelfstandigen. Vooral op het niveau van
infrastructuur moet de overheid gaan sturen. Door op dat niveau te
standaardiseren maken we de nodige samenwerking en gegevensuitwisseling tussen
dienstverleners en dienstontvangers en diensten onderling mogelijk of zelfs
noodzakelijk. Een gemeenschappelijke ICT-infrastructuur ( basisregistraties ,
bestandsdefinities , communicatieprotocollen , beveiliging ) zorgt ervoor dat elke
overheidsorganisatie effectiever en efficienter gaat optreden. Een
overzichtelijk informatiebeheer zorgt er bovendien voor dat toezicht en
handhaving beter uitvoerbaar worden.

Daarvoor moeten een paar heilige huisjes sneuvelen - de huidige
privacy-regeling bijvoorbeeld. Die gaat uit van een papieren werkelijkheid. In
de praktijk zijn veel gegevens van de overheidssystemen niet volledig en niet op
orde en kunnen daarom slecht ingezet worden voor bijvoorbeeld huisvestings- en
ruimtelijke ordeningsbeleid , milieubeleid , de aanpak van fraude en het
veiligheidsbeleid.

Zelfs binnen de beperkingen van de privacywet kunnen er veel zinvolle
koppelingen tussen bestanden gemaakt worden , veel papieren formulieren
verdwijnen en veel wachtrijen en -lijsten worden opgeheven.

Een ander heilig huisje is de autonomie van de gemeenten ; wanneer we de
prestaties van de overheid als geheel willen verbeteren , moet de verkokering en
de onwil tot samenwerking doorbroken worden. Die vinden we nu terug in niet op
elkaar afgestemde informatiesystemen - bijvoorbeeld bij de politie , bij de
sociale diensten , maar ook bij de verschillende zorginstellingen. Voor een
gemeenschappelijke ICT-infrastructuur is fundamentele standaardisering nodig en
kan dus niet elke organisatie zijn eigen lijn trekken. Er moet een keuze gemaakt
worden uit de verschillende adviezen over de informatiesystemen bij de overheid ,
het belang van privacy moet in het vizier gehouden worden en noodzakelijke
verbeteringen moeten worden uitgevoerd.

Een effectievere overheid is binnen handbereik als we 1 ) afrekenen met
heilige huisjes binnen de overheidsorganisatie , 2 ) sturen op infrastructuur en
3 ) investeren in ICT-toepassingen die de verantwoordelijkheden voor
informatiebeheer en dienstverlening op de juiste plekken neerleggen.

Deze ogenschijnlijk technische vernieuwingen leiden in de praktijk tot
verplegend personeel dat meer tijd heeft om te doen waar het voor gekozen heeft ,
namelijk verplegen , en minder formulieren hoeft in te vullen - patienten kunnen
best zelf hun medisch dossier beheren ; tot agenten die langer op straat kunnen
zijn omdat ze minder tijd aan de administratie van aangiftes hoeven te besteden
- burgers kunnen via internet best zelf hun aangifte doen ; tot een sociale
zekerheid die zoveel meer effectiever kan worden uitgevoerd als de knoop
eindelijk is doorgehakt over welke gegevens nu wel en niet gekoppeld mogen
worden en wie dat mag inzien.

Laten we het dus niet alleen hebben over democratische vernieuwing , nieuwe
politiek en de zegeningen van de informatiesamenleving , maar vooral over de
concrete aanpak van maatschappelijke problemen. Visies , ideeen en voorbeelden
uit binnen- en buitenland zijn er voldoende. Maar daarmee alleen komen we niet
verder. Het gaat om de operationalisering. Op alle voornoemde terreinen is
inmiddels genoeg advies beschikbaar , en beter is hier de vijand van goed.
Bewindspersonen moeten nu kiezen en vooral gaan uitvoeren. Dat is daadkracht.

Arthur Docters van Leeuwen was voorzitter van de commissie ICT en Overheid ,
Wim Deetman is burgemeester van Den Haag , Ivo Opstelten is burgemeester van
Rotterdam , Marco Pastors is wethouder in Rotterdam ( Leefbaar Rotterdam ) , Roel in
't Veld is hoogleraar bestuurskunde. Meer informatie en discussie over dit
pamflet is te vinden op www.politiek-digitaal.nl. Vlak na de verkiezingen van 22
januari zal op basis van alle reacties door de auteurs een definitieve ,
praktische vernieuwingsagenda voor de overheid worden opgesteld.

Tekening : Cyprian Koscielniak

Infrastructuur behoeft sturing door de overheid

Arbeidsmarkt is dringend aan vernieuwing toe


TAIL :
Overheidsbeleid ; Politiek en staat ; Politiek en Staat ; Openbaar Bestuur

