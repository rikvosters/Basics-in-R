DOCUMENT : 85 of 111

PAPER : NRC Handelsblad

DATE : December 10, 2002


BYLINE : DOOR ONZE CORRESPONDENT RENEE POSTMA

SECTION : Buitenland ; Pg. 5

LENGTH : 793 words

DATELINE : BRNO , 10 DEC.

BODY :

HEADLINE : Tsjechische markt is al bijna vrij

Tsjechie is nog geen EU-lid , maar in de praktijk zijn de in- en uitvoer al
vrijwel vrij. Alleen de douane verdedigt haar machtspositie.

De tweede stad van Tsjechie , Brno , ligt ingeklemd tussen vijf hypermarkten.
De parkeerterreinen van alle vijf zijn altijd vol. «Je weet niet waar de mensen
het van doen. Gemiddeld verdienen ze nog geen 500 euro per maand maar ze lopen
altijd met volle winkelwagentjes rond. Tsjechen zijn gek van eten en drinken.»
Jan Vlaanderen zit al drie jaar in Brno namens de Oostenrijkse verlader Nunner.
Hij is nog steeds verbaasd over de Tsjechische kooplust. Hij kan ook niet
helemaal begrijpen dat de Tsjechen niks leuker lijken te vinden dan een dagje
met het hele gezin rondhangen in een shopping mall.

Maar hij klaagt niet , want zijn bedrijf vaart er wel bij. Nunner laat al
jarenlang vrachtwagens op en neer rijden tussen Oost- en West-Europa.
Groupage-vervoer. De trucks naar Nederland vertrekken meestal vrijdagmiddag ,
zodat ze nog voor het weekeinde de grens met Duitsland over kunnen zijn. Het
weekeinde - als ze niet op de Duitse autowegen mogen rijden - hangen de
chauffeurs ergens op een parkeerplaats rond. Maar om tien uur zondagavond
springt de in de regel Oost-Europese chauffeur weer achter het stuur zodat hij
maandagmorgen bij het krieken van de dag in Nederland kan lossen. Dan gaat hij
zijn Nederlandse lading ophalen en rijdt weer zo snel mogelijk terug.
Donderdagavond is hij weer terug in Brno.

Tsjechie moet nog toetreden tot de Europese Unie , maar de in- en uitvoer van
de meeste goederen levert allang geen probleem meer op. Alleen over alcohol en
sigaretten doen de Tsjechen nog moeilijk , vertelt Vlaanderen. De rest stroomt
vrijelijk op en neer. Op de weg is de interne markt al grotendeels een feit.

Het grote obstakel is nog de douane. «Dat is een heiligdom van de Tsjechen
waar je niet aan mag komen. Ze hebben daar geen enkele feeling voor de
economie.» Vlaanderen heeft in de drie jaar dat hij in Brno zit geen enkele
voortgang bespeurd bij de douane. «Je hebt geluk als een vrachtwagen in een uur
of twee is ingeklaard , maar je moet ervan uitgaan dat het de hele dag kan
duren.»

De Nederlander heeft het idee dat de Tsjechische douane haar machtspositie
niet graag prijsgeeft. Gewapend met stempels , zegels en carbonpapier probeert de
Tsjechische douanier stand te houden zolang hij kan. En dat is volgens
Vlaanderen niet alleen omdat de ambtenaar door moeilijk te doen een aardig
centje bij kan verdienen , maar ook omdat de ambtenaren zich de wereld zonder
bureaucratie eenvoudig niet kunnen voorstellen.

Maar wanneer Tsjechie op 1 mei 2004 toetreedt tot de Europese Unie zullen ze
wel moeten. De vrachtwagens van Vlaanderen zullen dan onbelemmerd van Brno naar
iedere plaats in Nederland kunnen rijden en andersom.

De vestiging van de Nederlandse Kamer van Koophandel in Brno onderschrijft
de indruk van Vlaanderen dat de interne markt eigenlijk allang een feit is.
Tariefmuren en in- en uitvoerbelemmeringen zijn in het voortraject tot de
toetreding geleidelijk aan - voor het grootste deel - opgeheven. Toch komt de
Nederlander die in Tsjechie aan de slag wil nog de nodige obstakels tegen.
Laurens Rinkes van de Nederlandse Kamer van Koophandel ziet nog twee grote
problemen.

Ten eerste is er het punt dat buitenlanders in Tsjechie geen vastgoed mogen
kopen. Zij moeten dat doen via een Tsjechische BV. De BV moet op naam staan van
een Tsjech die vaak zowel de handelslicentie draagt als tekenbevoegdheid heeft ,
de zogeheten «jednatel». Volgens Rinkes werpen de Tsjechen kunstmatige barrieres
op om de vlucht van vastgoed te voorkomen. Met de feitelijke toetreding in 2004
komt daar nog geen einde aan. De verplichte constructie blijft van kracht.

Het tweede obstakel waar de Nederlandse ondernemer tegenaan loopt op de
Tsjechische markt is de faillissementswetgeving. Of liever gezegd : het ontbreken
daarvan. Crediteuren van een Tsjechische BV hebben de grootste moeite om na een
bankroet geld terug te krijgen. Gemiddeld weten crediteuren zonder
geregistreerde zekerheden niet meer los te peuteren dan zeven procent van hun
claim en dat alleen na een ware martelgang langs de juridische instanties. Ook
dit obstakel zal na de toetreding tot de EU niet automatisch verdwijnen : er zijn
te veel Tsjechische betrokkenen die er belang bij hebben dat de zaken voorlopig
nog even blijven zoals ze zijn.

Raadsels van de locker. Deze installatie van de Tsjechische kunstenares
Lenka Klodova staat op een tentoonstelling in Brno en is kandidaat voor een
jaarlijkse prijs voor jonge kunstenaars , die later deze maand door de
Tsjechische president Havel wordt uitgereikt. ( Foto AP )


TAIL :
Buitenlandse betrekkingen ; Binnenlandse politiek ; Politiek en Staat

