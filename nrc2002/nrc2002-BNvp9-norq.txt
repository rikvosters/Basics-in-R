DOCUMENT : 9 of 78

PAPER : NRC Handelsblad

DATE : December 14, 2002


BYLINE : DOOR ONZE REDACTEUR GUUS VALK

SECTION : Voorpagina ; Pg. 1

LENGTH : 781 words

DATELINE : DEN HAAG , 14 DEC.

BODY :

HEADLINE : Scholen rekten de subsidieregels

Hogescholen en universiteiten zoeken de rand van de wet op , blijkt uit het
onderzoek naar de HBO-fraude. Het patroon achter het misbruik.

Een groep derdejaars buitenlandse studenten komt naar een Nederlandse
hogeschool voor een uitwisselingsprogramma. Daar volgen ze een klein aantal
vakken. Daarna keren ze terug.

Maar de hogeschool ziet veel meer studenten binnenkomen dan dat er eigen
studenten naar het buitenland vertrekken. Dat was niet de bedoeling , want zo
worden de kosten te hoog. Daarom besluit zij de buitenlandse studenten , zonder
hun medeweten , in te schrijven als reguliere student. Met subsidie van de
overheid.

Het verhaal van de buitenlandse studenten is een van de tientallen
voorbeelden uit het gisteren gepresenteerde onderzoek naar mogelijke
onderwijsfraude van de accountantsdienst van het ministerie van Onderwijs. Het
rapport moest een beeld geven van de manier waarop hogescholen , universiteiten
en mbo-scholen de afgelopen drie jaar zijn omgegaan met subsidieregels.

In totaal hebben 22 hogescholen , negen mbo-scholen en twee universiteiten
«onrechtmatig» gehandeld , ofwel subsidie gekregen waar zij geen recht op hadden.
Eerder onderzoek in februari bracht al aan het licht dat zes hogescholen ruim 29
miljoen euro aan subsidie ontvingen voor Vlaamse studenten die geen onderwijs
volgden. Het ging hier om een «carrousel» van studenten , die door verschillende
instellingen werden in- en uitgeschreven. Dit had als doel om zoveel mogelijk
rijksbijdrage te krijgen. Voormalig minister Hermans heeft naar aanleiding van
deze zaak aangifte gedaan van miljoenenfraude bij het openbaar ministerie ; dat
onderzoek loopt nog.

Wat in het rapport van gisteren staat , is geen fraude , onderstreepte
demissionair staatssecretaris Nijs ( VVD , Onderwijs ) gisteren nog maar eens. De
instellingen overtreden de wet op veel punten , maar doen dat volgens haar niet
met voorbedachte rade. Wel is de situatie «zeer ernstig» , omdat veel
instellingen de randen van de wet hebben opgezocht. Het onderzoek van de
accountantsdienst laat zien dat dat gedrag structurele vormen heeft aangenomen.
De hogescholen verdienden daarmee een extra bedrag van 31 miljoen , de
mbo-scholen zes miljoen , en de universiteiten 250.000 euro.

Tientallen manieren hebben met name de hogescholen de afgelopen drie jaar
toegepast om de regels creatief uit te leggen. En vaak handelen ze niet eens in
strijd met de wet , omdat die weinig expliciet verbiedt.

De accountants hebben de meldingen van de instellingen , die de basis voor
het rapport zijn , beoordeeld in de categorieen «groen» , «oranje» en «rood». Wat
groen is , is niet in strijd met de regels. «Oranje» meldingen zijn
twijfelgevallen. Zo kreeg een hogeschool die studenten een extra bedrag aan
collegegeld laat betalen een oranje kaart van het ministerie. In dezelfde
categorie : de hogeschool die studenten zo lang op stage naar het buitenland
stuurt , dat zij in feite geen extra inspanning meer levert. Wel heeft de
hogeschool subsidie aangevraagd voor de studenten.

De «rode» meldingen duiden volgens de accountants op echt misbruik. Zo is er
een hogeschool die haar buitenlandse studenten naar het buitenland stuurt om ze
daar onderwijs te laten volgen. Voor het diploma dat ze daar halen , krijgt de
hogeschool subsidie. Verschillende hogescholen schrijven studenten van
bijvoorbeeld avond- of particuliere cursussen ook in als reguliere student.

Is het fraude of creatief uitleggen van regels ? Dat laatste , zeggen de
scholen. Zij zijn slachtoffer van de snel verouderde subsidieregels , die bijna
vragen om «ruime interpretaties».

Hogescholen worden per student betaald. Voor het hele hbo stelt het Rijk 1,5
miljard euro beschikbaar , dat zij onderling moeten verdelen. Hoe meer studenten ,
des te meer geld. En hogescholen die veel diploma's uitreiken of studenten snel
laten uitvallen , kunnen op een bonus rekenen. Dit is ingesteld door oud-minister
Ritzen , die wilde dat het hoger beroepsonderwijs efficienter en bedrijfsmatiger
zou werken.

Wie een student met een diploma laat vertrekken , krijgt gemiddeld een
subsidie van 18.500 euro. Het is dus belangrijk om zoveel mogelijk studenten te
werven. Omdat het ministerie van Onderwijs nooit duidelijke regels opstelde ,
gingen de hogescholen spelen met de grens van wat nog mocht.

Staatssecretaris Nijs gaat de accountantsdienst reorganiseren om er een
actieve opsporingsapparaat van te maken. Gisteren zei ze dat de wet op het hoger
onderwijs aangepast moet worden om misbruik in het onderwijs tegen te gaan.


TAIL :
Fraude en corruptie ; Overheidssteun ; Hoger onderwijs ; Onderwijs ;
Economie ; Nationale Economie ; Recht ; Criminaliteit ; Delicten

