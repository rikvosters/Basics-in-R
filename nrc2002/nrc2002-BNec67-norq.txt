DOCUMENT : 67 of 201

PAPER : NRC Handelsblad

DATE : December 12, 2002


BYLINE : MAARTEN HUYGEN

SECTION : Economie / Beurzen ; Pg. 17

LENGTH : 702 words

BODY :

HEADLINE : Strijd tot de laatste Bentley

Nieuwe politiek , dat wordt beleg zonder brood , spreken zonder nadenken ,
bestuur zonder overleg , arrogantie zonder macht , vertegenwoordiging zolang het
leuk blijft , aandacht zonder reden , roem zonder prijs. Gisteren bracht het voor
jongeren bestemde Yorin een eigen aflevering van de zendtijd politieke partijen.
Een half uur knullig camerawerk met Emile Ratelband , zijn nederlaag bij Leefbaar
Nederland en zijn oprichting van een eigen partijtje. Het werd een persiflage op
de vele komedianten die na 6 mei strijden om de erfenis van Pim Fortuyn.

Ook Ratelband rijdt in een Bentley , een rode nog wel. Ik kon niet
controleren of hij zich hield aan de voor nieuwe politici vereiste
minimum-snelheid van 150 kilometer per uur. Dat is een belangrijk programmapunt
nu Nederland vol files staat. Wel telefoneerde hij zomaar met zijn mobieltje aan
het stuur dat hij vaak niet eens vast had. Helaas vroeg de reporter niet of hij
de wettelijke plicht tot handsfree bellen wilde afschaffen. Ik wachtte op een
alerte agent die hij over deze kwestie zou kunnen afblaffen , maar waarschijnlijk
zijn die moe van het aanhouden van Bentleys.

Halverwege zo'n gevaarlijke rit zonder handen kreeg Ratelband een
telefoontje van collega circus-artiest Jomanda. Die voelde dat er een bom onder
zijn Bentley zou worden geplaatst , dus ze raadde hem aan voortaan de auto nooit
alleen te laten en een chauffeur te nemen. Dat was attent van Jomanda , zo midden
in de opnames. Want dat hoort ook bij nieuwe politiek : het bedreigd worden. Voor
Ratelband is het een ridderslag. Na haar mededeling keek hij koelbloedig voor
zich uit. Nee , onze politieke held meldde de gevoelens van Jomanda niet aan
Binnenlandse Zaken , maar stapte later over op een donkerblauwe Audi. Een
historisch moment , want zo verdween de laatste Bentley uit de nieuwe politiek.

In de hele uitzending had ik geen politiek idee gehoord , behalve dan dat we
dat voortaan als kiezers via internet mogen uitmaken. Toch was het geheel nog
goed voor 465.000 kijkers , waaronder veel jongeren. Dat is meer dan de nog geen
400.000 kijkers voor een mooie nieuwe aflevering over de verspilde
integratiemiljoenen in Nova. De vraag is of al die Ratelbandkijkers het serieus
nemen. Voor Ratelband is het een investering , want controversiele roem is de
kurk waar zijn business op drijft. Ik kreeg ook een kijkje in zijn bungalow met
zwembad aan een groot meer. 's Morgens deed hij daar zijn strekoefeningen.
Gratis lange reclamespots voor zijn tsjakka-bedrijf onder de dekmantel van
politiek.

Later mocht Emile Ratelband nog eens verschijnen in Voor je kiezen tussen
Winnie de Jong van de conservatieven.nl en een mij onbekende vertegenwoordiger
van de Immigrantenpartij. Het drietal genoot van de aandacht. Ratelband sprak
presentator Hilhorst laatdunkend aan met «jongeman». Toch lijkt met de snelle
stijging van de werkloosheid en de overheidstekorten de echte politiek een
wending te nemen naar het vertrouwde gesprek over de buikriem en de
inkomensplaatjes , niet het klimaat voor experimenten.

De nieuwe leider van Leefbaar Nederland , Haitske van de Linden , zat gisteren
niet alleen in Ratelbands programma , waar ze haar politieke bondgenoot , de
voorzitter van de districtshoofden uitfoeterde : «ga weg , verdwijn». Ze mocht ook
in B&W opdraven als dikke bekende Nederlandse. Als nieuwe politica moet je al je
kansen pakken. Om te protesteren tegen de plannen van de overheid om zich met
haar omvang te bemoeien. De steeds dikkere Nederlanders zijn een voorspelbaar
onderwerp. De onderzoekster die het had uitgedokterd , hield nog eens een
pleidooi voor gezonder eten , meer bewegen , betere faciliteiten. Dwars tegen de
trend in tot verzelfstandiging van schoolkantines en verbanning van sportclubs
uit de stad. Een magere gezondheidseconoom stelde voor om belasting te heffen op
vet , net zoals dat gebeurt op nicotine en alcohol. «Voor mensen die mij door hun
gedrag op kosten jagen» , zei hij , doelend op de stijgende
ziektekostenverzekering. Hij vergat dat vet in tegenstelling tot alcohol of
nicotine ook voor dunne mensen een noodzakelijk voedingsmiddel is. Zijn
bedillerige voorstel was een typisch staaltje oude politiek.


TAIL :
Televisie ; Media ; Omroep

