DOCUMENT : 79 of 111

PAPER : NRC Handelsblad

DATE : December 10, 2002


BYLINE : DOOR ONZE CORRESPONDENT

SECTION : Buitenland ; Pg. 4

LENGTH : 420 words

DATELINE : BRUSSEL , 10 DEC.

BODY :

HEADLINE : EU-voorzitter waarschuwt Polen niet te overvragen

Het Deense voorzitterschap van de Europese Unie heeft Polen gewaarschuwd
niet te veel te eisen in de onderhandelingen over toetreding. «Als je alles of
niets speelt , loop je het risico alles te verliezen» , zei de Deense minister van
Buitenlandse Zaken , Per Stig M[osol]ller , gisteren.

Dat gebeurde na afloop van de laatste onderhandelingsronde met tien
kandidaat-landen voor de finale op de top van Europese regeringsleiders , die
donderdag in Kopenhagen begint. Cyprus en Slowakije zijn de enige landen die de
onderhandelingen bijna hebben afgerond.

Polen heeft volgens zijn minister van Buitenlandse Zaken , Wlodzimierz
Cimoszewicz , nog een lijst van tegen de twintig kwesties waarover onderhandeld
moet worden. «Tenzij er goede wil en flexibiliteit aan beide kanten is , moeten
we in Kopenhagen over een dictaat en niet over onderhandelingen praten» , zei hij
na urenlange gesprekken met het Deense EU-voorzitterschap en Europees
Commissaris Gunter Verheugen.

Polen wil onder andere meer geld van de EU voor de landbouw , meer
inkomenssteun voor de boeren en grotere melkquota dan het Deense voorzitterschap
heeft aangeboden.

EU-diplomaten zien de harde opstelling van Polen voor een deel als theater.
De Poolse regering zou binnenlandse oppositie tegen de EU-toetreding de wind uit
de zeilen willen nemen door hard vechten.

Andere kandidaat-landen gaan ook met problemen naar Kopenhagen. Tsjechie wil
dat Tsjechische vrachtrijders meer binnen de huidige EU mogen vervoeren. Letland
wil het recht behouden om op lynxen te jagen. Slovenie wil meer geld. Malta wil
een lager BTW-tarief. Estland wil meer dioxine in vis toestaan dan de EU.
Letland wil een verlaagde BTW voor verwarming. Hongarije en Litouwen willen nog
over «technische» kwesties praten.

Denemarken onderhandelt met de kandidaten nog steeds zonder dat het een
mandaat heeft van de andere EU-lidstaten. De EU-regeringsleiders moeten het in
Kopenhagen eens worden over een definitief onderhandelingsmandaat. Landen die
verhoudingsgewijs meer aan de EU afdragen dan van de EU krijgen uitgekeerd ,
zoals onder andere Duitsland , Nederland en Zweden , vinden op dit ogenblik dat
Denemarken te veel aan de eisen van de kandidaten tegemoetkomt.

Poolse diplomaten hopen in Kopenhagen op een gebaar van de Duitse
bondskanselier Gerhard Schroder. Ze denken honderden miljoenen euro's meer in de
wacht te kunnen slepen dan Denemarken tot nu toe heeft aangeboden.


TAIL :
Binnenlandse politiek ; Buitenlandse betrekkingen ; Politiek en Staat

