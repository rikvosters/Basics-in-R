DOCUMENT : 179 of 201

PAPER : NRC Handelsblad

DATE : December 10, 2002


BYLINE : WIM OUDE WEERNINK

SECTION : Economie ; Pg. 13

LENGTH : 2147 words

BODY :

HEADLINE : De Franse slag ; Renault , Peugeot en Citroen genieten van hun herwonnen elan

De Duitse auto-industrie worstelt om haar marktpositie op peil te houden en
Fiat moet zien te overleven. Ondertussen doen Renault , Peugeot en Citroen goede
zaken , ook in Nederland. De Franse slag komt hard aan bij de concurrentie.

In 1990 hadden de Franse automerken het zwaar. VW Golf en Opel Kadett
regeerden in de populaire compact klasse en Fiat maakte de best verkochte kleine
modellen in Europa. Wat uit de fabrieken van Renault , Peugeot en Citroen rolde ,
vond zijn weg voornamelijk op de Franse thuismarkt en de reputatie van die
merken in het buitenland miste de A1 status. Frankrijk was als autoland in de
verdediging.

De dreigende opmars van Japanse auto's inspireerde Jacques Calvet , de
toenmalige bestuursvoorzitter van het PSA Peugeot-Citroen concern , tot een
kruistocht tegen alles wat uit het verre oosten kwam. Dat werd zelfs vertaald in
een vrijwillig exportquotum van alle Japanse merken naar Europa ter hoogte van
een gezamenlijk marktaandeel van 10 procent. Het protectionisme binnen de
autowereld werd duidelijk aangestuurd vanuit Frankrijk. Suggesties dat de
Fransen zich aan het begin van de 21ste eeuw als toonaangevende Europese
autoproducenten zouden profileren , leverde toen slechts hoongelach op.

Inmiddels spelen de Fransen weer met succes aanvallend. De achtereenvolgende
bekroningen van de Peugeot 307 en de nieuwe Renault Megane tot Auto van het
jaar , een prijs die wordt toegekend door 57 Europese vakjournalisten , zijn
daarvan een sterk voorbeeld. Verder heeft Peugeots 206 Europa's meest verkochte
auto , de VW Golf , na ruim twee decennia onttroond. De Renault Laguna is de
eerste auto die sinds de invoering van de zware EuroNCAP veiligheidstest , in
1997, de hoogste score van 5 sterren haalde. En PSA Peugeot-Citroen maakt niet
alleen de meeste maar ook de schoonste diesels ter wereld.

Bovendien is de Franse industrie toonaangevend als het gaat om nieuwe
voertuigconcepten. De minivan , ook wel MPV ( multi purpose vehicle ) of
ruimtewagen genoemd , vond zijn oorsprong in Frankrijk , evenals de nieuwe
categorie utiliteitsauto's zoals de Citroen Berlingo , Renault Kangoo en Peugeot
Partner. Ze beheersen de zogenaamde Ludospace klasse , het marktsegment voor deze
wat ludiek gestileerde bestelwagenachtigen.

Vooral Volkswagen , Europa's marktleider , liep achterstand op in deze
segmenten. Terwijl de Renault Espace al bijna twintig jaar furore maakt en de
kleinere Scenic na zeven jaar onafgebroken succes nu wordt opgevolgd door een
nog veelzijdiger versie met twee buitenlengtes - voor vijf of zeven inzittenden
- komt VW pas volgend jaar met een middenklasse MPV , de Touran. Het antwoord van
de concurrentie op de Berlingo-achtigen bleef tot nu toe beperkt tot de Fiat
Doblo , de Opel Combo , een nog gloednieuwe Ford Connect en Mercedes Benz's Vaneo ,
die overigens niet aanslaat bij het publiek. «Wanneer VW bestuursvoorzitter
Bernd Pischetrieder de positie van Volkswagen als Europa's grootste
autoproducent wil veiligstellen , moet hij maar eens goed kijken wat de Fransen
op dit moment doen» , zegt Philipp Rosengarten , senior analist van het
internationaal gerespecteerde analistenbureau voor de auto-industrie , DRI-Wefa.
«Ze maken namelijk auto's die het publiek wil.»

Rosengarten doelt vooral op de originaliteit van Frans design waarvoor de
Europese autokopers ineens vallen. «De tijd is er nu rijp voor» , zegt Remy
Dekoninck , hoofd productontwikkeling bij Renault. «Tien jaar geleden zou het
publiek de Megane te extreem hebben gevonden. Maar wanneer je fris design
koppelt aan functionaliteit , zoals we 15 jaar geleden al met de Espace MPV
deden , dan maak je iets waarvan het publiek zegt : ik wil ook zo'n auto hebben.»

Ook Peugeot verrast voortdurend met slimme vondsten , zoals het recent
gelanceerde studiemodel Sesame. Die heeft als eerste kleine auto ter wereld
schuifdeuren , een idee dat boodschappende huisvrouwen al bij voorbaat
toejuichen. Zij worden immers dagelijks geconfronteerd met ( te ) breed
openslaande portieren op krappe parkeerplaatsen. In 2004 komen die schuifdeuren
in de nieuwe kleine Peugeot 107.

Bij Citroen is het herwonnen zelfvertrouwen sinds de acceptatie van nieuwe
modellen wellicht het grootst. Jaren achtereen riepen pers en publiek om een
comeback van de avant-garde ontwerpen die Citroen ooit groot maakten. De laatste
modellen met de «double chevron» hebben weliswaar niets gemeen met de
legendarische DS. Maar de gloednieuwe C3 Pluriel is wel zo vernieuwend - een
gezinsauto die je kunt omtoveren tot cabriolet of zelfs een functionele pickup -
dat er tijdens de afgelopen Parijse salon alleen al een slordige 6.500 van zijn
verkocht. Bijgestelde marktverwachtingen hadden het merk al doen besluiten de
geplande productie te verdubbelen tot driehonderd Pluriels per dag. Want de
ervaring bij het zustermerk Peugeot had geleerd dat de 206 CC - een
gecombineerde coupe-cabriolet - zo goed aansloeg dat klanten tot bijna een jaar
op hun bestelling moesten wachten.

Renault , Peugeot en Citroen beseffen intussen terdege welke risico's succes
met zich mee brengt. «Natuurlijk zijn we blij dit jaar 1,3 miljoen auto's te
kunnen verkopen. Dat brengt geld in de la , maar trekt ook een zware wissel op je
serviceorganisatie» , zegt Claude Satinet , algemeen directeur van Automobiles
Citroen. «Voor al die nieuw verkochte auto's moet je een goed onderhoud bieden
en de juiste onderdelen tijdig voorhanden hebben. Anders loopt je reputatie
gevaar.»

Ook bij Renault weet men inmiddels hoe broos succes in de keiharde markt kan
zijn. In korte tijd lanceerde het merk twee nieuwe modellen , de nieuwe Espace
MPV en de Megane. Laatstgenoemde moet in het grootste en felst bevochten
marktsegment binnen Europa , dat van de compacte middenklassers , snel zijn slag
slaan. Door de omschakeling van de oude naar nieuwe modellen ontstonden echter
leveringsproblemen , waardoor de afzet van Renault in Europa de laatste maanden
behoorlijk inzakte. Dat is van tijdelijke aard , denkt Renault. Maar het is
natuurlijk nog de vraag of het extreme design van de nieuwe Megane met onder
andere zijn futuristisch gevormde achterkant inderdaad wordt geaccepteerd. Met
de Vel Satis , Renaults eveneens opmerkelijk gestileerde topmodel , wil het tot
dusver niet echt lukken.

Hoe de Fransen hun verrassende wedergeboorte in de mondiale auto-industrie
realiseerden , is interessant. Renault en PSA Peugeot-Citroen varen al jaren heel
verschillende koersen. Renault was ooit het star geleide staatsbedrijf dat zich
in de jaren tachtig ernstig verslikte in een overname van het Amerikaanse
American Motors Corporation , onder andere de toenmalige producent van Jeep.
Nadat het imago van Renault met de speciaal op de smaak van het Amerikaanse
publiek afgestemde modellen Alliance en Encore averij opliep , waardoor het
concern in de rode cijfers kwam , moesten de Fransen hun Amerikaanse bezittingen
halsoverkop verkopen.

Het was uithuilen en opnieuw beginnen , een proces dat door de in 1985
aangetreden ( en een jaar later vermoorde ) Georges Besse in gang werd gezet.
Diens opvolger , Raymond Levy , maakte Renault vervolgens weer winstgevend. De
ex-politicus Louis Schweitzer ontpopte zich daarna vanaf 1992 als architect van
het huidige Renault. Hij zette in 1995 de privatisering van het staatsbedrijf in
gang en gaf zijn zegen aan de drang naar innovatie.

Maar Renault besefte ook dat het de expansie op de wereldmarkt niet alleen
aankon. Daarom nam het concern in 1999 een aandeel van 36,8 procent in het
noodlijdende Japanse Nissan , nadat DaimlerChrysler eerder daarvan afzag. Met
overnames van het Koreaanse merk Samsung en het Roemeense Dacia , en het afstoten
van de zware bedrijfswagendivisie naar Volvo , rondde Schweitzer zijn mondiale
strategie af.

Voor het merk Renault alleen lijken de groeikansen op korte termijn
gelimiteerd tot een kleine 2,7 miljoen auto's per jaar , mede omdat men niet naar
de Amerikaanse markt terugkeert. Daar heeft alliantiepartner Nissan al een
stevige marktpositie. Maar samen met het uit de as herrezen Nissan , waarin
Renault zijn aandeel eerder dit jaar tot 44 procent vergrootte , wordt de
Frans-Japanse combinatie dit jaar misschien wel het vierde grootste autoconcern
ter wereld , na GM , Ford en Toyota. VW dreigt dit jaar namelijk tot beneden de
vijf miljoen eenheden te zakken. Het staatsaandeel in Renault is intussen tot 27
procent teruggebracht.

Daarmee lijkt de missie van Schweitzer - hij is inmiddels de zestig
gepasseerd - aardig voltooid. De vraag over diens opvolging wordt dus actueel.
Carlos Ghosn , de Braziliaan die in Schweitzers opdracht bij Nissan zo succesvol
orde op zaken stelde , heeft de beste papieren.

De oorsprong en cultuur van PSA Peugeot-Citroen verschillen sterk van die
van Renault. De groep bestaat bijna 25 jaar en werd min of meer uit nood
geboren. In 1974 dreigde Citroen ten onder te gaan en vier jaar later werd
Frankrijk ook nog eens geconfronteerd met het in zwaar weer geraakte
Simca/Chrysler concern. De toenmalige topman van het sinds 1889 bestaande merk
Peugeot , Jean-Paul Parayre , kreeg de familie Peugeot zover geld te steken in
overnames van Citroen en Simca/Chrysler. De Franse overheid en de banken
subsidieerden ook mee. Zelden is het samensmelten van drie autoculturen - het
traditionele Peugeot , het avant-garde merk Citroen en het Frans-Amerikaanse
Simca Chrysler - in een land zo moeizaam verlopen. Parayre sneuvelde in de
aanloopverliezen van de nieuwe groep PSA ( Peugeot S.A. ) . Diens opvolger , Jacques
Calvet , had zijn handen vol aan de vele reorganisaties en het bestrijden van
sociale onrust. Geld voor nieuwe projecten was niet rijkelijk voorhanden. In de
jaren tachtig rustte de toekomst van het concern zwaar op het succes van de
inmiddels legendarische Peugeot 205. Calvet genoot echter het vertrouwen van de
familie Peugeot , voor wie hij alle neuzen binnen het concern uiteindelijk
allemaal in een richting zette.

Toen de autoritaire en vaak verguisde Calvet op zijn pensionering ( in 1997 )
afstevende , stond echter een ding als een paal boven water : PSA zou nooit meer
proberen te groeien door overnames of fusies. Zijn opvolger , Jean-Martin Folz ,
sloeg daarom zakelijk een geheel andere weg in dan Renault. Folz koos voor groei
uit eigen kracht , met waar nodig doelgerichte samenwerkingsverbanden en
allianties. Zo maakt PSA samen met Fiat MPVs en lichte bestelwagens ( Peugeot
807, Citroen C8, Fiat Ulysse en Lancia Phedra ) en zwaardere bestelwagens
( Peugeot Boxer , Fiat Ducato , Citroen Jumper ) , ontwikkelt het dieselmotoren met
Ford en produceert samen met Renault automatische versnellingsbakken. Met Toyota
sloten de Fransen twee jaar geleden een joint venture voor de ontwikkeling en
productie van een kleine auto , die vanaf 2005 in Tsjechie gemaakt gaat worden.
De nieuwe generatie zuinige benzinemotoren daarvoor gaat PSA echter samen met
BMW construeren.

Het lijkt wel of PSA «verdeel en heers»-politiek bedrijft , maar die
filosofie pakt voor het concern wel heel goed uit. In vijf jaar tijd steeg de
verkoop met 54 procent tot een verwachte 3,25 miljoen auto's dit jaar. «Ik besef
dat sommige waarnemers sceptisch zijn , maar ons doel is een jaarlijkse afzet van
vier miljoen voertuigen in 2006» , zei een van zelfvertrouwen blakende Folz
tijdens de afgelopen Parijse autosalon. Maar net als Renault laat PSA de
Amerikaanse markt voorlopig voor wat die is. De groei zit hem namelijk in China ,
en Zuid-Amerika.

Ook Folz , pas 54 jaar oud , heeft intussen het volste vertrouwen van de
Peugeot-clan , waarvan in alle gelederen van het concern familieleden werkzaam
zijn. Tot zijn onverwachte dood , op 1 december jongstleden , manifesteerde Pierre
Peugeot ( 69 ) zich in opmerkelijke eenvoud en bescheidenheid als de pater
familias. Zijn plaats zal naar verwachting worden ingenomen door een van de vele
andere telgen van de Peugeot-familie. Met een aandelenbezit van ruim 26 procent
hebben ze een stemrecht van ruim 39 procent. Daarmee nemen ze na jaren van
matige resultaten geen genoegen meer. De familie is het zat om door de
aandelenbeurs op te vingers te worden getikt als er ook maar iets aan de
resultaten dreigt te schorten. Daarom besloot men eerder dit jaar eigen aandelen
in te kopen , om zo de totale controle - met de helft van de aandelen - over het
concern terug te krijgen. De financiele wereld heeft in ieder geval alle
vertrouwen in PSA.

Franse autoproducenten doen mee met de grote jongens

NRC Handelsblad 101202 / Bron : Automotive Europe

Renault en PSA Peugeot-Citroen

NRC Handelsblad 101202 / Bron : Automotive Europe

Ontwerpers kleien de nieuwe Renault Megane in elkaar ( Foto Renault )

De Pluriel van Citroen , een gezinsauto die cabriolet kan worden of zelfs een
functionele pickup

Studiemodel van Peugeots Sesame , de eerste kleine auto ter wereld
metschuifdeuren ( Foto's PSA Peugeot-Citroen )


TAIL :
Industrie ; Auto ; Economie ; Bedrijfstakken

