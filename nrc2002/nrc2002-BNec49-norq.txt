DOCUMENT : 49 of 201

PAPER : NRC Handelsblad

DATE : December 13, 2002


BYLINE : DOOR ONZE CORRESPONDENT HANS VAN DER LUGT

SECTION : Economie / Achtergrond ; Pg. 10

LENGTH : 410 words

DATELINE : TOKIO , 13 DEC.

BODY :

HEADLINE : Belang Walmart in Japans bedrijf

De Amerikaanse winkelgigant Walmart neemt een controlerend belang in de
Japanse supermarktketen Seiyu. Walmart wordt hiermee de eerste buitenlandse
detailhandelaar met een wezenlijk aandeel in de Japanse markt.

Walmart wil de Japanse consument laten profiteren van de formule «elke dag
lage prijzen» , zo stelde John Menzer , hoofd van Walmart International , gisteren
in Tokio. Bij het aangaan van de relatie eerder dit jaar zei Seiyu topman Masao
Kiuchi al dat zijn bedrijf de «concurrentiekracht wil vergroten via de know how
van Walmart». Walmart zal zodoende een nieuwe bedreiging vormen voor de
bestaande bedrijven in deze zwakke sector en de neerwaartse druk op het
prijsniveau in Japan verder kunnen versterken.

Japan kampt al enkele jaren met deflatie. In de zwakke economie dalen de
uitgaven van de bevolking en beconcurreren winkels elkaar met goedkope producten
die steeds vaker uit het buitenland komen , zoals bijvoorbeeld China. Walmart is
ervan overtuigd dat Seiyu in deze omstandigheden «potentie heeft om te groeien» ,
aldus Menzer gisteren.

De detailhandel geldt als een zwakke sector in Japan. Veel bedrijven kampen
met torenhoge schulden. Zo ook Seiyu dat afgelopen boekjaar ruim 600 miljard yen
( 4,8 miljard euro ) schuld had op een omzet van 1.108 miljard ( 9 miljard euro ) .
Vorige maand verkocht Seiyu een financiele dochteronderneming om 150 miljard
schuld kwijt te raken. Voor een aantal zijn de schulden de afgelopen jaren
teveel geworden. De warenhuisketen Sogo en supermarkten Mycal en Kotobukiya zijn
al over de kop gegaan.

Jarenlang was het moeilijk voor buitenlandse detailhandelaren om de Japanse
markt binnen te komen wegens overheidsbeperkingen op het openen van grote
supermarkten. De regels zijn inmiddels versoepeld en als eerste buitenlandse
detailhandelaar arriveerde het Franse Carrefour twee jaar geleden om van de
grond af aan een eigen keten op te bouwen.

Verzwakking door jarenlange recessie geeft Walmart nu de mogelijkheid een
eenvoudiger weg te kiezen door Seiyu over te nemen. Japan is aan dergelijke
buitenlandse overnames inmiddels gewend. Terwijl het in de jaren tachtig
feitelijk onmogelijk was en de overname van de grote , maar zwaar noodlijdende
autofabrikant Nissan door Renault enkele jaren terug nog groot nieuws was , is de
overname van Seiyu slechts te vinden op de binnenpagina's van de ochtendkranten
vandaag.


TAIL :
Detailhandel ; Bedrijfsleven ; Economie ; Bedrijfstakken ; Handel

