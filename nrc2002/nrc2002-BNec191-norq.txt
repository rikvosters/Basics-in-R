DOCUMENT : 191 of 201

PAPER : NRC Handelsblad

DATE : December 9, 2002


BYLINE : MARIE-JOSE KLAVER

SECTION : Economie / Product & Technie ; Pg. 14

LENGTH : 690 words

BODY :

HEADLINE : Lezend op het web de feestdagen door

Sommige mensen brengen de feestdagen het liefst lezend door. Ze verschansen
zich met een paar goede boeken en een stapel tijdschriften in huis en trekken de
stekker van de telefoon eruit om niet lastig gevallen te worden door vrienden en
familie die vinden dat je met kerst en oud en nieuw iets gezelligs moet doen.
Wie te weinig lectuur heeft ingeslagen , kan prima op het web terecht voor uren
leesplezier.

Een voorraad interessante artikelen voor kerst aanleggen kan ook. Maak een
directory ( map ) aan met de naam «artikelen» en bewaar interessante stukken die u
op internet tegenkomt. Opslaan is simpel. In de menubalk van uw browser kiest u
«File» ( Bestand ) en dan «Save as» ( Bbewaren als ) . U kunt de originele naam van
de webpagina aanhouden of zelf een naam kiezen.

Artikelen printen kan natuurlijk ook. U kunt via de browser printen of via
de printoptie die veel artikelen hebben. De printversie bevat meestal geen of
veel minder advertenties.

Wat kunt u ( gratis ) lezen op het web ? Een paar tips. De online versies van
de Amerikaanse bladen Time en Newsweek bevatten naast het omslagverhaal elke
week tal van interessante achtergrondartikelen. Time opent deze week met een
interessant artikel over Indiaanse casino's. Hoe komt het dat de casino's , die
bedoeld waren als inkomstenbron voor indianen , de witte investeerders zoveel
geld opleveren terwijl de indianen verarmen door gokverslaving en alcoholisme ?

In Newsweek staat een portret van Condoleezza Rice , de veiligheidsadviseur
van George W. Bush , die er volgens het tijdschrift achter de schermen voor
probeert te zorgen dat de wapeninspecties in Irak grondig worden uitgevoerd
zodat Bush minder reden heeft om het land aan te vallen.

Boordevol achtergrondartikelen staan ook The Atlantic Monthly , het magazine
van de New York Times ( gratis registratie verplicht ) , The New Republic , The
Nation , The Village Voice , The Spectator , Fortune , The Economist en het
internettijdschrift Salon.

Die Zeit publiceert ook elke week een groot aantal artikelen online. Het
Duitse blad , dat online veel gemakkelijker leest dan in het papieren formaat ,
heeft ook een weblog waarin elke week verwezen wordt naar interessante websites
en artikelen elders op het web. Der Spiegel is niet meer gratis te lezen. De
nieuwssite is nog wel gratis toegankelijk , maar voor de meeste artikelen uit het
tijdschrift ( kies op www.spiegel.de voor de button Der Spiegel in het
linkermenu ) moet betaald worden. Het omslagverhaal kost 0,85 euro , een gewoon
artikel 0,40 euro. Wel gratis op de site van Der Spiegel is de sectie over
onderwijs. Die bevat veel lezenswaardige stukken over het Duitse onderwijs ,
onder meer van de hoogleraar Debora Weber-Wulff die in drie artikelen uitlegt
hoe zij studenten betrapt op overschrijven. Als een scriptie al te goed
geschreven is zoekt ze even met Google op wat trefwoorden en zinssneden. Ook
collega-wetenschappers stelen veel van internet , vertelt ze in «Von
Wortverdrehern , Dunnbrettbohrern und Halbsatzpanschern» , het tweede deel van de
serie.

Wie geen zin heeft om zelf op zoek te gaan naar artikelen kan weblogs
raadplegen. De Brits-Amerikaanse publicist Andrew Sullivan houdt bij wat er over
het conflict tussen de VS en Irak wordt geschreven. Tonie van Ringelestijn houdt
het Nederlandse nieuws bij. Hij is erg geinteresseerd in de neergang van de LPF
en andere «leefbare» partijen. Plastic.com is een gezamenlijke weblog van
internetgebruikers en een kleine redactie. U kunt zelf ook bijdragen leveren. En
voor de verstrooiing is er Wim de Bie. Zijn typetje Driek de Gadgetfreak krijgt
vast veel leuke kerstcadeaus. Misschien wel een «een echt plassende
kerstmanpop» !

Websites : www.time.com ; www.newsweek.com ; www.theatlantic.com ;
www.nytimes.com/magazine ; www.tnr.com ; www.thenation.com ; www.villagevoice.com ;
www.economist.com ; www.fortune.com ; www.spectator.co.uk ; www.salon.com ;
www.zeit.de ; www.spiegel.de ; www.andrewsullivan.com ; www.plastic.com ;
www.tonie.net ; bieslog.vpro.nl ; www.ipl.org/div/serials

klaver@nrc.nl


TAIL :
Internet ; Wetenschap en Techniek ; Technische Wetenschappen ; Informatica ;
Computernetwerken

