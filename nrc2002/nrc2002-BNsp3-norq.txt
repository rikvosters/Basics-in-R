DOCUMENT : 3 of 80

PAPER : NRC Handelsblad

DATE : December 14, 2002


BYLINE : DOOR EEN ONZER REDACTEUREN

SECTION : Sport ; Pg. 10

LENGTH : 407 words

DATELINE : ROTTERDAM , 14 DEC.

BODY :

HEADLINE : Paolo Fresco wint strijd om macht bij autofabriek Fiat

In de machtsstrijd bij het noodlijdende Italiaanse concern Fiat blijft
topman Paolo Fresco voorlopig overeind. Pogingen hem af te zetten strandden
gisteren op een bestuursvergadering.

Als opvolger van tweede man Gabriele Galateri , die afgelopen dinsdag
opstapte , benoemde het bestuur blijkens een verklaring van Fiat Alessandro
Barberis , die tot nu toe derde was in de hierarchie. De 65-jarige Barberis
krijgt daarmee de dagelijkse leiding. Hij werkt al sinds 1964 bij Fiat.

Het resultaat van de vergadering betekent een overwinning voor Fresco en de
banken met vorderingen op Fiat. De banken voelden niets voor een ingrijpende
wijziging van de leiding en steunen de door Fresco gevormde alliantie met het
Amerikaanse autoconcern General Motors ( GM ) . GM nam twee jaar geleden een belang
van 20 procent in de autodivisie van Fiat met een optie op de rest van de
aandelen.

Het andere kamp bestaat uit de Italiaanse premier Berlusconi , de met hem
verbonden bank Mediobanca en de familie Agnelli , die een belang van ruim 30
procent heeft in Fiat. Zij hadden graag Enrico Bondi als opvolger van Galateri
gezien.

Terwijl het bestuur druk doende is het autobedrijf te reorganiseren , had de
familie Agnelli het vertrouwen in het management opgezegd. Afgelopen weekeinde
had Umberto Agnelli , de jongere broer van de voormalig grote man van Fiat Gianni
Agnelli , zowel Fresco als Galateri de wacht aangezegd.

Fresco is in 1998 door de Agnelli's bij het Amerikaanse conglomeraat General
Electric weggehaald om een samenwerkingsverband tussen Fiat en andere
autoproducenten voor te bereiden. Fresco weigerde op te stappen , omdat «hij het
beneden de waardigheid van een raad van bestuur» vindt om op een dergelijke
manier te worden weggestuurd. «Als dit doorgaat verdwijnen alle regels en
verliest een bedrijf zijn zelfbewustzijn en zijn waardigheid» , aldus Fresco in
een interview met dagblad La Repubblica.

Galateri , een intimus van de familie die elke zondag met de Agnelli's
dineerde , werd te verstaan te geven dat hij niet alleen Fiat moest verlaten ,
maar ook zijn oude baan bij een financieringsbedrijf van Fiat niet terugkrijgt.
Acht maanden geleden is Galateri op uitdrukkelijk verzoek van de familie en
tegen zijn zin aangesteld als gedelegeerd bewindvoerder , een functie waarin hij
zich nooit goed heeft gevoeld. Afgelopen dinsdag vertrok Galateri.


TAIL :
Industrie ; Management ; Economie ; Bedrijfsleven ; Bedrijfstakken

