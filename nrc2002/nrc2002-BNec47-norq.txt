DOCUMENT : 47 of 201

PAPER : NRC Handelsblad

DATE : December 13, 2002


BYLINE : DOOR ONZE REDACTEUR MAARTEN SCHINKEL

SECTION : Economie ; Pg. 11

LENGTH : 801 words

DATELINE : AMSTERDAM , 13 DEC.

BODY :

HEADLINE : Op de vlucht naar de oude wereld

De euro is op zijn hoogste punt sinds de chartale invoering op 1 januari van
dit jaar. Tezelfdertijd is de rentevoet op de Europese obligatiemarkt sterk
gedaald , naar het lage niveau van vier jaar geleden.

Het voelt alsof er een prop uit de leiding van de internationale
kapitaalstromen wordt getrokken. Eindelijk , na verscheidene pogingen en
tussenpozen van ongebruikelijke rust op de valutamarkt , brak de euro vanmorgen
door zijn hoogtepunt tegenover de dollar van afgelopen juli. Met een koers van
1,0242 dollar per euro , een sprong van ruim twee procent in een week , torende de
Europese munt vanmorgen uit boven zijn vorige piek van 1,0210 van 19 juli dit
jaar. Sinds januari 2000 was de euro niet zo sterk. Dat geldt ook voor de koers
van de euro tegenover de andere wereldmunt , de Japanse yen. In de eerste weken
van deze maand bereikte de Europese munt , met een piek van 125,64 yen per euro ,
een koersniveau dat sinds juli 1999 niet voorkwam.

Tegelijkertijd sprongen vanmorgen de koersen van Europese
overheidsobligaties op , waardoor de effectieve rente op de toonaangevende Duitse
tienjaars-staatsleningen daalde tot 4,29 procent. Sinds de naweeen van de
Azie-crisis vier jaar geleden was de obligatierente niet zo laag. De effectieve
rente op soortgelijke Nederlandse staatsleningen daalde naar 4,31 procent.
Daarmee was vanmorgen het renteverschil met Duitsland teruggelopen tot nog maar
twee basispunten ( 0,02 procentpunt ) . Dit was ook het geval ruim voor 1999, toen
de euro werd ingevoerd.

Een sterke euro , en een dalende rente. De ontwikkeling lijkt gunstig , maar
de onderliggende oorzaken geven weinig aanleiding tot optimisme. De dollar stond
begin deze week al onder druk , door onzekerheden rond de vervanging van de
Amerikaanse minister van Financien Paul O'Neill. Zijn opvolger , John Snow , komt
uit het bedrijfsleven en dat gaf aanleiding tot het zelfde soort speculaties
over de Amerikaanse dollarpolitiek als die na O'Neills aantreden twee jaar
geleden : zou de industrieel op de post van Financien een voorliefde hebben voor
een zwakke dollar ?

Bovenop deze onzekerheid komen «geopolitieke» kwesties. De zaak Irak heeft
de dollar totnutoe weinig goed gedaan. Het voornemen van Noord-Korea om
nucleaire reactors , die juist onder grote druk gesloten waren , toch weer op te
starten , gaf de dollar gisteravond een nieuwe deuk. Daar kwam vanmorgen het
nieuws bij dat Iran in het geheim bezig zou zijn met de ontwikkeling van een
kernwapen.

Alle ingredienten zijn zo aanwezig voor een vlucht van beleggers in wat te
boek staat als «kwaliteit». B. Walschots , hoofd strategie van Rabo
International , wijst er op dat op dit moment , tegen het jaareinde , de spelers op
de financiele markten langzaamaan hun boeken voor het jaar sluiten en een
voorkeur hebben voor zekerheid. Bovendien wordt de handel «dunner» zodat er
gemakkelijker grote koersuitslagen ontstaan bij de vlucht in kwaliteit.

De stemming , zegt Walschots , is daarbij van groot belang. Gisteren werden
gunstige Amerikaanse cijfers over de detailhandelsverkopen en een groot , maar
kleiner dan verwacht , tekort op de Amerikaanse betalingsbalans , goeddeels door
de markten genegeerd. Ook het nieuws vanmorgen dat de grote kredietbeoordelaars
overwegen om Duitsland af te waarderen , leidde hooguit tot een verdere
verkleining van het renteverschil tussen Duitsland en de rest van de eurolanden.
De obligatiekoersen , ook de Duitse , gingen toch omhoog en de effectieve rente
daalde navenant. Wel opgepikt werd de lagere groeiraming voor de euro-economie
in 2003 door de ECB , en het kwartaalrapport van het IMF over de financiele
stabiliteit in de wereld. Dat de lage koersen op de aandelenmarkten volgens het
IMF een bedreiging vormen voor het economisch herstel , droeg bij aan de vlucht
in obligaties. Dat het juist Europese obligaties en geen Amerikaanse zijn die
relatief aantrekkelijk zijn , heeft niet alleen te maken met het geopolitieke
risico van de dollar. De rente in Europa is hoger dan die in de Verenigde
Staten , en wie zijn geld voor de veiligheid even wegzet , krijgt in Europa een
hoger rendement.

Het heeft er voor het eerst in jaren alle schijn van dat de wisselkoers
tussen euro en dollar weer meer wordt gedreven door onderlinge renteverschillen ,
in plaats van de relatieve prestaties van de Amerikaanse en Europese economie.
En dat is voor de ECB wellicht een factor om rekening mee te houden bij het
rentebeleid. Als de dollar verder wegzakt , zou de valutamarkt een verdere
verlaging van de rentevoeten in Frankfurt kunnen afdwingen.

Euro naar hoogste peil sinds begin 2000

NRC Handelsblad 131202 / Bron : Thomson Financial Datastream

Kapitaalmarktrente laagste sinds 1999

NRC Handelsblad 131202 / Bron : Thomson Financial Datastream


TAIL :
Financiele markten ; Economie ; Financien

