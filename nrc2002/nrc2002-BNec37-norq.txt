DOCUMENT : 37 of 201

PAPER : NRC Handelsblad

DATE : December 13, 2002


BYLINE : DOOR ONZE REDACTEUR JOCHEN VAN BARSCHOT

SECTION : Economie ; Pg. 13

LENGTH : 1029 words

DATELINE : DEN HAAG , 13 DEC.

BODY :

HEADLINE : Een liftenbouwer tussen de schuifdeuren

Liftenbouwer Kone heeft een fabrikant van automatische deuren gekocht. De
liftmonteur kijkt straks de schuifdeuren na. Dat bespaart geld.

Een lift die zelf nadenkt was in 1982 nog goed voor huiveringwekkende horror
in de film De Lift van Dick Maas. Tegenwoordig is het een staaltje hoogwaardige
technologie waar liften van het Finse Kone mee uitgerust zijn. «Een lift
analyseert voortdurend zijn eigen gedrag» , zegt W. Koster , verkoopleider van het
Nederlandse filiaal van Kone in Den Haag. Zo registreert de lift hoe vaak hij
elke verdieping aandoet , op welke tijdstippen en - aan de hand van het gewicht
dat hij per liftbeweging verplaatst - hoeveel mensen er ( ongeveer ) in de lift
staan. Vervolgens past de lift zijn gedrag hierop aan.

«Dus als de lift merkt dat een afdeling op de derde verdieping elke dag om
half twaalf gaat lunchen in de kantine op de tiende , dan stuurt de lift
automatisch tegen half twaalf lege liftkooien naar de derde verdieping. Een half
uur later staan ze weer klaar bij de kantine om die mensen terug te brengen naar
hun eigen etage.» Op die manier maakt de lift zichzelf efficient en zijn de
wachttijden het kortst.

Dit soort technologieen wordt - net als die voor de bouw van snellere ,
hogere en stillere liften - bedacht door techneuten van de Finse liften- en
roltrappenfabrikant Kone , de vierde grootste liftenbouwer ter wereld en in
Nederland marktleider sinds de overname van Starlift in 1989. Kone Nederland
heeft 1.050 werknemers en een omzet van 145 miljoen euro , bij het in Helsinki
beursgenoteerde moederbedrijf ( omzet 2,8 miljard euro ) werken 23.000 mensen.

Kone Nederland maakt zelf geen liften meer ; de productie is verplaatst naar
Finland en Italie. Het Nederlandse filiaal in Den Haag verkoopt en installeert
Kone-liften bij Nederlandse klanten en onderhoudt die. Onderhoud is voor de
liftindustrie minstens zo belangrijk als de nieuwbouw van liften : van de omzet
komt de helft uit onderhoudscontracten. «De service-omzet is bovendien veel
minder conjunctuurgevoelig» , zegt directeur J. Hoving van Kone Nederland.
Terwijl de afzet van nieuwe liften afhankelijk is van ontwikkelingen op de
vastgoedmarkt , lopen de onderhoudscontracten van bestaande liften gewoon door.
«Een onderhoudscontract is immers verplicht.» Onderhoud is ook lucratiever. «De
afdelingen service en nieuwbouw moeten ieder aan hun eigen winstdoelstellingen
voldoen , maar bij service zijn die hoger» , aldus Hoving. «Sommige van onze
concurrenten maken zelfs alleen winst op hun service-activiteiten en verkopen
hun liften tegen kostprijs om marktaandeel te winnen.» Zij rekenen er daarbij op
dat de afnemer zijn nieuwe lift ook door de leverancier laat onderhouden. Dat is
volgens Hoving geen automatisme. «Het zijn twee gescheiden markten. Bij de
verkoop van nieuwe liften doe je zaken met een aannemer , terwijl het
onderhoudscontract een zaak is voor de toekomstige eigenaar.» Een liftmonteur -
Kone Nederland heeft er 250 - moet dus in principe alle «merken» liften kunnen
onderhouden.

De liftmarkt is een «volwassen» markt , die wereldwijd gedomineerd wordt door
enkele grote spelers , meestal voortgekomen uit staalbedrijven. Wereldmarktleider
is Otis , dat deel uitmaakt van het Amerikaanse United Technologies en de nummers
twee en drie zijn het Zwitserse Schindler en het Duitse ThyssenKrupp. De sector
heeft last van de economische neergang. Hoving : «De nieuwbouworders liggen nu
zeker een kwart onder het niveau van twee jaar geleden , toen de sector een piek
doormaakte.» Veel groei valt er , zeker in Westerse markten , de komende jaren
niet te verwachten. Hetzelfde geldt voor de , overigens veel kleinere , markt voor
roltrappen.

Om toch te kunnen groeien , heeft Kone daarom vorig jaar besloten een nieuwe
markt aan te boren : automatische deuren. Kone Nederland nam al eerder een kleine
fabriek van industriele deuren in Barendrecht over en vorige maand kocht het
Waldoor in Veenendaal , een automatische-deurenfabrikant met 100 werknemers.
«Otis heeft ook op Waldoor geboden , maar wij hebben gewonnen» , zegt Hoving , die
hoopt synergie te behalen door de fabrieken in Barendrecht en Veenendaal samen
te voegen en Kone's liftmonteurs ook automatische deuren te laten onderhouden.
«Veel van onze liftklanten hebben ook automatische deuren in hun gebouwen en in
liften zitten ook automatische deuren , dus onze monteurs weten hoe die werken.»
De deurenmarkt is op dit moment nog vooral gericht op nieuwbouw. «De combinatie
van nieuwbouw en onderhoud komt bij de deuren nog niet zo veel voor. Wij gaan
die wel aanbieden en we willen daarmee ook proberen om de winstmarge van de
automatische deuren te verhogen , want die ligt nu nog een stuk lager dan die van
liften en roltrappen.»

Om wereldwijd zijn positie te verstevigen heeft Kone een alliantie gesloten
met de liftendochter van het Japanse elektronicaconcern Toshiba , dat met name in
Japan en andere Aziatische landen een sterke positie op de liftenmarkt inneemt.
Toshiba's liftbedrijf en Kone , die samen 11 procent van de mondiale markt in
handen hebben , nemen wederzijdse belangen in elkaar. «Het zou mij niet verbazen
als Kone uiteindelijk alle liftactiviteiten van Toshiba overneemt» , zegt Hoving.

Toshiba brengt in Japan en China een door Kone ontwikkelde techniek op de
markt die een lift zonder machinekamer - het lifthuisje dat boven de meeste
gebouwen uitsteekt - mogelijk maakt. Verkoopleider Koster : «Dat is een
uitvinding van Kone uit 1996, waarbij de aandrijfmotor niet boven , maar naast de
lift hangt.» Kone heeft daartoe een motor ontwikkeld die plat genoeg is om in de
liftschacht te passen. «Die uitvinding heeft voor een kleine revolutie gezorgd
in de liftenindustrie.» Een lift zonder machinekamer neemt veel minder ruimte in
beslag , wat vastgoedontwikkelaars toejuichen. «Veel gebouwen zijn gebonden aan
een maximale hoogte en door het ontbreken van het lifthuisje kun je binnen de
regels soms een hele verdieping extra bouwen.»

Metrostation Hoogvliet in Rotterdam , een van de haltes waar de verlengde
Calandlijn stopt. Kone leverde de liften en de roltrappen. ( Foto NRC
Handelsblad , Leo van Velzen )


TAIL :
Industrie ; Economie ; Bedrijfstakken

