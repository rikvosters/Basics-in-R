DOCUMENT : 17 of 78

PAPER : NRC Handelsblad

DATE : December 13, 2002


SECTION : Voorpagina ; Pg. 1

LENGTH : 303 words

DATELINE : ROME , 13 DEC.

BODY :

HEADLINE : Bisschop Law treedt af en heeft spijt

Een van de belangrijkste Amerikaanse kardinalen , Bernard Law , aartsbisschop
van Boston , is vandaag afgetreden. Dat heeft het Vaticaan bevestigd. Law is
beschuldigd van het systematisch achterhouden van zeer belastende informatie
over priesters die zich schuldig hebben gemaakt aan seksueel misbruik van
minderjarigen. Paus Johannes Paulus II , die Law vandaag ontving , heeft zijn
verzoek tot aftreden aanvaard.

In een geschreven verklaring zegt Law dat hij hoopt dat zijn vertrek leidt
tot de «genezing , verzoening en eenheid binnen de kerk , die zo verschrikkelijk
nodig is». Ook bood hij zijn verontschuldigingen aan tegenover «allen die hebben
geleden onder mijn fouten en tekortkomingen».

Het aftreden van Law werd algemeen verwacht nadat hij afgelopen weekeinde
plotseling naar Rome vertrok. De 71-jarige Law stond al maanden onder druk om af
te treden. Die druk was alleen maar groter geworden nadat vorige week opnieuw
schokkende informatie werd openbaar gemaakt waaruit bleek van hoeveel priesters
met een pedofiel verleden Law feitelijk op de hoogte was.

De seksschandalen binnen het aartsbisdom van Law , die begin dit jaar voor
het eerst aan het licht kwamen , vormden het begin van de diepste crisis waar de
Amerikaanse katholieke kerk ooit in heeft verkeerd. Overal in de VS , maar ook
daarbuiten , deden slachtoffers van zich spreken en werden schandalen openbaar.
Alleen al in het bisdom van Law lopen meer dan vierhonderd aanklachten van
slachtoffers tegen de kerk. Dat was voor Law ook een reden een faillissement
voor zijn aartsbisdom aan te vragen om het aantal rechtzaken tegen de kerk een
halt toe te roepen. Het is onduidelijk of Rome die aanvraag heeft geaccepteerd.


TAIL :
Katholicisme ; Zedendelicten ; Recht ; Criminaliteit ; Delicten ;
Levensbeschouwing ; Religie ; Christendom

