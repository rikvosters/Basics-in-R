DOCUMENT : 33 of 111

PAPER : NRC Handelsblad

DATE : December 13, 2002


BYLINE : DOOR ONZE REDACTEUR DICK WITTENBERG

SECTION : Buitenland ; Pg. 4

LENGTH : 636 words

DATELINE : ROTTERDAM , 13 DEC.

BODY :

HEADLINE : Verscheurd Madagascar begint met wederopbouw

De crisis in Madagascar begon een jaar geleden met verkiezingen. Daar moet
ze zondag ook mee eindigen. Al laat ze nog wel sporen na.

De parlementsverkiezingen van zondag in Madagascar moeten een vette punt
zetten achter de politieke crisis die een jaar geleden met de
presidentsverkiezingen begonnen is.

Met het houden van de verkiezingen vervult president Marc Ravalomanana een
van de beloften die hij zijn voorganger en aartsrivaal Didier Ratsiraka een half
jaar geleden tijdens vredesbesprekingen in Senegal heeft gedaan. Hij geeft
daarmee ook gehoor aan nadrukkelijke wensen van de internationale gemeenschap.
Van westerse donorlanden als de Europese Unie en de VS , die eind juli 2,3
miljard dollar aan steun hebben toegezegd op voorwaarde dat er snel verkiezingen
zouden komen. Van de Afrikaanse Unie ook die het bewind van Ravalomanana nog
steeds niet heeft erkend en Madagascar als lid heeft geschrapt.

De crisis in Madagascar begon vorig jaar op 18 december met de electorale
tweekamp tussen de zittende president Ratsiraka , al 24 jaar aan de macht na een
militaire coup , en de succesvolle zakenman Ravalomanana die ook burgemeester van
de hoofdstad Antananarivo was. Volgens de officiele uitslag die pas maanden
later werd gecorrigeerd , haalde geen van de kandidaten de vereiste meerderheid.
Ravalomanana kreeg 46 procent van de stemmen , Ratsiraka 41 procent , waardoor een
tweede ronde noodzakelijk werd.

Maar Ravalomanana weigerde die uitslag erkennen. Hij zei dat hij wel een
meerderheid had gehaald , dat er bij de verkiezingen was geknoeid , en dat hij
niet aan een tweede ronde zou meedoen , omdat er dan opnieuw zou worden
gefraudeerd. Honderdduizenden gingen dag na dag de straat op om hem te steunen.
Uiteindelijk liet hij zich in februari uitroepen tot president , terwijl die
andere president , Ratsiraka , in de kustplaats Toamasina een veilig heenkomen
zocht. Vanaf dat moment was Madagascar met zijn 15 miljoen inwoners van
Afrikaans-Indonesische afkomst een verscheurde natie.

In totaal heeft de machtsstrijd een half jaar geduurd en nooit is het tot
een grootscheepse , bloedige confrontatie gekomen. Dat past niet bij het Grote
Rode eiland dat Afrikaans geduld paart aan Aziatische berusting. Maar in de
eindfase nam de broederstrijd wel smerige vormen aan , met martelingen en
executies. De economische schade was enorm.

Onder Ravalomanana kan de wederopbouw beginnen. Hij heeft ervaring met
opbouw. Zijn carriere als zakenmagnaat begon hij als verkoper van eigengemaakte
yoghurt , zich verplaatsend per fiets. Voor de parlementsverkiezingen heeft hij
een nieuwe partij uit de grond moeten stampen , want aan de
presidentsverkiezingen deed hij mee op persoonlijke titel. Zijn partij heet
Tiako'i Madagasikara ( TiM ) , «Ik houd van Madagasikara». Afkorting en embleem
lijken verdacht veel op naam en logo van zijn zuivelconcern.

De crisis laat nog wel zijn sporen na. Amnesty International bracht deze
week een rapport uit over de wandaden die tijdens de machtsstrijd door beide
partijen zijn gepleegd. De organisatie vindt dat er een onafhankelijk onderzoek
moet komen. Ze constateert dat alleen aanhangers van oud-president Ratsiraka
worden vervolgd , en dat die niet altijd een eerlijke behandeling krijgen.

Dat is ook de klacht van Ratsiraka's oude partij , Arema , die nog steeds een
ruime meerderheid in het parlement bezit. Partijleider Pierrot Rajonarivelo
leeft in ballingschap in Frankrijk , omdat er in Madagascar een arrestiebevel
tegen hem loopt. Hij heeft opgeroepen tot een boycot van de verkiezingen. Maar
het grootste deel van zijn partij trekt zich daar weinig van aan. Het verdeelde
Arema gaat de verkiezingen in met 132 kandidaten voor 160 zetels , 12 kandidaten
meer dan TiM.


TAIL :
Binnenlandse politiek ; Binnenlandse politieke onrust ; Politiek en Staat

