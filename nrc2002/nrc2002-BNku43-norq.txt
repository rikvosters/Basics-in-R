DOCUMENT : 43 of 79

PAPER : NRC Handelsblad

DATE : December 11, 2002


BYLINE : DOOR ONZE REDACTEUR WILFRED TAKKEN

SECTION : Kunst ; Pg. 11

LENGTH : 1115 words

DATELINE : AMSTERDAM , 11 DEC.

BODY :

HEADLINE : Onbekende brieven gevonden uit Reve's Rampjaar

Een ongelukkige zomerliefde , drinkgelagen in een drankvrij gezin , een moeder
die verliefd raakt op de homoseksuele Gerard Reve. Deze en andere tot dusver
onbekende feiten zijn te lezen in een boek over Reve van biograaf Tom Rooduijn ,
dat vandaag verschijnt.

Biograaf Tom Rooduijn heeft in enkele privecollecties vijftig onbekende
brieven van de schrijver Gerard Reve opgespoord , die een nieuw licht werpen op
belangrijke episodes uit diens leven ; vooral op «Het Rampjaar 1966» , waarin Reve
ernstig aan de drank was en met een delirium in het ziekenhuis belandde. De drie
complete correspondenties zijn gericht aan de voormalige schoonmoeder van Reve's
vroegere partner Wim Schuhmacher ( «Wimie» in zijn boeken ); en aan twee jongens
op wie Reve tragisch verliefd was : aan Robert B. ( «mijn zoon R.» ) en Willem L.
( «De Meedogenloze Jongen» ) . Deze correspondenten waren tot nu toe onbekend bij
de Reve-kenners.

Rooduijn - tevens medewerker van deze krant - schrijft dit in zijn boek
Revelaties : Gerard Reve over zijn Werk & Leven dat vandaag in de boekwinkels
ligt. Met het verschijnen van deze biografische schets - voornamelijk bestaande
uit gesprekken met Reve - heeft Rooduijn zijn oudere plan voor een grote
biografie voorlopig opgegeven. Rooduijn kreeg twee jaar geleden onenigheid met
Reve's levensgezel Joop Schafthuizen over de biografie. Voor Revelaties heeft
Schafthuizen - die Reve's zaken regelt - echter alle medewerking gegeven. Reve ,
die in het Belgische Machelen aan de Leie woont , viert zaterdag zijn 79ste
verjaardag. Fysiek maakt hij het redelijk , maar zijn geestelijke vermogens zijn
achteruit gegaan , zodat hij geen boeken meer schrijft. Uitgeverij De Bezige Bij
bereidt een meerdelige , chronologische uitgave van zijn verzamelde brieven voor.

De belangrijkste vondst van Rooduijn is de briefwisseling met Robert B. De
identiteit van deze man - aan wie Reve het Gedicht voor mijn zoon R. ( 1966 )
opdroeg - was tot nu toe een raadsel. Rooduijn vond hem in het oosten van Canada
waar hij huisman is en Engelse les geeft aan Aziatische jongens.

In 1966 zoekt de 16-jarige Robert B. contact met de 42-jarige Reve omdat hij
met zijn ontluikende homoseksualiteit worstelt. Reve gedraagt zich aanvankelijk
keurig ; zijn eerste brief begint met : «Zeer geachte heer B.» Hij dient de jongen
van advies , beveelt hem een seksuoloog aan , en dringt er op aan dat hij zijn
ouders inlicht. Reve is zich er van bewust dat seksuele omgang met een
minderjarige strafbaar is. Hij vraagt Robert B. dan ook de eerste brieven goed
te bewaren , om bij een eventuele vervolging te dienen als bewijs van zijn
eerbare bedoelingen. In een voetnoot voegt hij daaraan toe : «Dat is niet eens
ongelogen , al zit er een flinke dosis huichelachtigheid in.» Als de jongen bij
Reve aanbelt , moet hij altijd een stap naar achter doen , zodat de schrijver
vanuit zijn raam kan zien of het de zedenpolitie is.

De beleefde toon laat Reve snel varen : «Ik ben bezeten van je & heb geen
rust of troost meer , sinds ik je ontmoet heb.» En : «Ik houd van jou , als van
mijn dood.» Tegelijkertijd heeft Reve vaderlijke gevoelens voor de
zestienjarige , hoewel hij geen alledaagse vader is : «Wat de aanvaarding van mijn
vaderschap betreft , moet ik ...  nog enig voorbehoud maken. Ik kan namelijk wel
liefhebbend , & kan heel zorgzaam en teder zijn , maar ik ben tevens zeer streng.»
Hierop volgt een sadistische fantasie die op verzoek van Schafthuizen uit
Revelaties is weggelaten. Robert B. reageert onthutst op deze brief. Reve is
lakoniek : «Je hebt niets kwaads te vrezen , want de martelstoel is een paar
maanden geleden al verkocht aan het Flagellanteninstituut te Amsterdam.»

Reve stuurt aan op een ontmoeting met de ouders. B. schrikt : «ze kregen twee
klappen tegelijk te werken. Ten eerste dat ik homo was , en ten tweede dat ik een
vriendje was van Gerard Reve.» De visites van Reve en zijn partner Willem van
Albada ( «Teigetje» ) lopen uit op gelagen waar het drankvrije gezin nogal van
opkijkt. Robert B. herinnert zich : «Toen zij voorreden werd eerst een grote doos
Always Mellow-whisky uitgeladen , daarna de rest. De daarop volgende dagen waren
niet leuk. Gerard begon 's ochtends al te drinken. 's Avonds moesten we Gerard ,
die op handen en voeten liep , de trap opzeulen.  ...  Ik herinner me dat mijn
zusje Carla - ze was 12 - een hele grote , ingewikkelde puzzel had gemaakt. Die
gooide hij dan van tafel. Dat was vreselijk.»

Robert B. is gevleid door de aandacht van de beroemde schrijver , maar hij
wil geen seks : «Hij was een oudere man in mijn ogen. Bovendien stonk hij altijd
vreselijk naar alcohol , wat ik altijd heel afstotelijk vond.» De ontmoeting met
Reve zet een ingewikkelde liefdescarrousel in werking. Roberts moeder Hennie B.
wordt wel verliefd op Reve. Robert B. wordt verliefd op de heteroseksuele
kunstenaar Frans Pannekoek ( «Bullie van der Knaak» ) . Later krijgt hij iets moois
met Teigetje , achter Reve's rug om.

Uit de brieven blijkt dat Reve's ongelukkige zomerliefde mede leidt tot zijn
diepe depressies en bovenmatig drankgebruik. Op 12 augustus 1966 keert hij van
Robert B. terug naar zijn woning in Greonterp ( Friesland ) . Hij belandt echter in
een ziekenhuis te Assen : «Eergisteren voor veertien dagen kreeg ik mijn Vijfde
Delirium , Vrijdagmiddag de 12de Juli moet augustus zijn 1966, in de trein tussen
Zwolle & Meppel. Ik houd nog steeds erg veel van Robert , hoewel ik vaak vind ,
dat hij een flink pak klappen moet hebben.»

Naast deze correspondentie vond Rooduijn ook brieven die Reve van 1957 tot
1969 schreef aan mevrouw V. , de moeder van Truusje V. die verloofd was met de
latere journalist Wim Schuhmacher ( «Wimie» ) . Toen Wimie in 1957 Reve's partner
werd , moest Truusje V. tot haar grote verdriet wijken. Reve bleef echter
jarenlang contact houden met de voormalige «schoonmoeder» van Wimie. De
belangrijkste brief uit deze reeks is die waarin Reve uitgebreid vertelt van het
overlijden van zijn moeder in 1959.

De derde reeks van tien brieven is gericht aan Willem L. , psycholoog te
Zwitserland , die Reve in 1968 als 18-jarige student ontmoet op een
studentenkamp. L. ligt daar met een astma-aanval in een tentje.

In de roman Het boek van Violet en Dood beschrijft Gerard Reve deze
ontmoeting als een indrukwekkende mystieke ervaring waarin de student niemand
minder dan «De Meedogenloze Jongen» blijkt te zijn. Op Willem L. had de
ontmoeting minder indruk gemaakt : «Ik was op dat moment met andere dingen bezig ;
ik was erg benauwd.»

Met de hand geschreven gedicht van Reve voor Robert B.Reve in 1966 in «Huize
Het Gras» , zijn Friese woning. ( Foto Ronald Sweering )


TAIL :
Kunst en Cultuur ; Kunst ; Taal- en Letterkunde ; Literatuur

