DOCUMENT : 57 of 111

PAPER : NRC Handelsblad

DATE : December 11, 2002


BYLINE : DOOR ONZE CORRESPONDENT

SECTION : Buitenland ; Pg. 4

LENGTH : 322 words

DATELINE : LONDEN , 11 DEC.

BODY :

HEADLINE : Brits handelstekort stijgt snel

Het maandelijks tekort op de Britse handelsbalans is gestegen tot de
recordhoogte van 3,6 miljard pond ( 5,8 miljard euro ) . Dat blijkt uit officiele
cijfers , die aangeven dat de kloof tussen import en export sneller groeit dan
voorspeld.

Het Office for National Statistics ( ONS ) wijt het tekort vooral aan gedaalde
vraag naar Britse goederen op de Europese markt , met name in Frankrijk en
Ierland. Dat laatste land neemt traditioneel veel Britse hightech-waar af ,
waaronder computerchips , omdat Amerikaanse bedrijven daar hun pc's voor de
Europese markt assembleren. Die markt loopt echter terug.

Het dure pond maakt Britse goederen in de eurozone bovendien relatief
onaantrekkelijk. De importen stegen door de aanhoudende , per creditcard
gefinancierde consumptie.

De cijfers bevestigen de pessimistische trend die de minister van Financien ,
Gordon Brown , twee weken geleden schetste in zijn tussentijdse begroting. Hij
voorspelde toen een veel lagere economische groei van 1,6 procent , tegenover de
2,5 procent waarop zijn begroting dit voorjaar was gebaseerd. Volgens hem was
dat vooral het gevolg van de krimpende wereldeconomie.

Brown moest nog twee internationale waarschuwingen incasseren. Het IMF zei
gisteren dat Browns bestedingsplannen voor de publieke sector te veel geld
verkwisten. De economische planning is «robuust» , maar er bestaat een risico dat
de huidige consumptieboom en de huizenmarkt inzakken , aldus het IMF.

De kans op het leeglopen van de opgeblazen huizenmarkt was bovendien
aanleiding voor Standard & Poor , de Amerikaanse kredietwaardigheidsindex , om het
Verenigd Koninkrijk voor het eerst op te nemen in een lijst landen met
potentiele risico's in de banksector.

De Britse huizenprijzen zijn dit jaar met 30 procent gestegen , onder meer
omdat de rente met vier procent op zijn laagste peil in veertig jaar staat.


TAIL :
Handel ; Nationale economie ; Economie ; Bedrijfstakken

