DOCUMENT : 197 of 201

PAPER : NRC Handelsblad

DATE : December 9, 2002


BYLINE : DOOR EEN ONZER REDACTEUREN

SECTION : Economie ; Pg. 13

LENGTH : 491 words

DATELINE : AMSTERDAM , 9 DEC.

BODY :

HEADLINE : Kabelbedrijf Casema naar Amerikanen ; Voor 700 miljoen euro

France Telecom heeft een koper gevonden voor Casema. Drie
beleggingsmaatschappijen , een Britse en twee Amerikaanse , gaan ongeveer 700
miljoen euro betalen voor het derde kabelbedrijf van Nederland.

Volgens een ingewijde is de verkoop «op een paar details na» rond. De
transactie wordt naar verwachting dit jaar afgerond. Casema was vanochtend nog
niet op de hoogte gesteld van de jongste ontwikkelingen , aldus een woordvoerder.
France Telecom wilde vanochtend geen commentaar geven , aldus een woordvoerder.

Twee weken geleden ketste de overname van Casema door de Amerikaanse
investeerder John Malone af. Malone , die 750 miljoen euro bood , haakte af nadat
de Nederlandse Mededingingsautoriteit ( NMa ) openlijk vraagtekens had gezet bij
de overname. Via zijn investeringsmaatschappij Liberty Media heeft Malone al de
controle over kabelbedrijf UPC. Met Casema en UPC in handen zou Malone de
Nederlandse kabelmarkt hebben gedomineerd.

De huidige kopers van Casema , de Amerikaanse beleggingsmaatschappijen
Providence en Carlyle en de Britse belegger GMT Communications , hebben nog geen
kabelactiviteiten in Nederland. Naar verwachting zal de overname door deze
partijen op minder bezwaren van de NMa stuiten.

Carlyle en Providence zijn al veel langer in de race voor Casema en hebben
eerder al uitgebreid boekenonderzoek verricht bij het kabelbedrijf. Dat
verklaart volgens ingewijden waarom France Telecom zo kort na het afketsen van
de overname door Malone tot een vergelijk heeft kunnen komen met de twee
beleggingsmaatschappijen.

Het is onduidelijk wat de beleggingsmaatschappijen van plan zijn met Casema.
In tegenstelling tot Malone , die de vorming van een groot Europees kabelbedrijf
nastreeft , lijken de huidige kopers vooral gedreven door financiele motieven.
Vaak kopen dit soort beleggers bedrijven op om ze te saneren en weer door te
verkopen.

Casema-directeur H. de Goede verklaarde anderhalve week geleden dat hij
Casema het liefst zou zien opgaan in een groot Nederlands kabelbedrijf. Alleen
zo kan echt de concurrentie worden aangegaan met telecombedrijf KPN , aldus De
Goede in een toespraak tijdens het jaarlijkse congres van kabelbedrijven in
Amsterdam.

France Telecom probeert met de verkoop van bedrijfsonderdelen en
dochterbedrijven zijn schuld van 70 miljard euro omlaag te krijgen. Tot nu toe
gaat dit moeizaam door de malaise in de telecomsector : er zijn weinig kopers en
veel aanbieders. Casema stond al langer dan een jaar te koop.

Providence is op dit moment verwikkeld in een overnamestrijd rondom de
kabelactiviteiten van Deutsche Telekom , waarop Malone eerder dit jaar ook heeft
geboden. Net als in Nederland stuitte Malone hierbij op verzet van de Duitse
kartelautoriteiten. Carlyle kocht in augustus dit jaar de telefoonboekendivisie
van het in een financiele crisis geraakte telecombedrijf Qwest.


TAIL :
Kabelexploitatie ; Bedrijfsleven ; Economie ; Infrastructuur ;
Telecommunicatie

