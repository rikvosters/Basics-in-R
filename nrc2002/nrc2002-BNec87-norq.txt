DOCUMENT : 87 of 201

PAPER : NRC Handelsblad

DATE : December 12, 2002


BYLINE : DOOR EEN ONZER REDACTEUREN

SECTION : Economie ; Pg. 15

LENGTH : 397 words

DATELINE : AMSTERDAM , 12 DEC.

BODY :

HEADLINE : Saoediers : productie OPEC lager ; Vrees voor daling olieprijs

Als de Organisatie van olie-exporterende landen ( OPEC ) niet minder olie gaat
produceren zal de olieprijs scherp dalen in 2003. Dit zei Saoedi-Arabie gisteren
voor het begin van een vergadering van het kartel.

De Saoediers , de grootste olieproducenten ter wereld , willen dat de
OPEC-leden zich beter gaan houden aan de officiele productiequota's die voor elk
land zijn opgesteld. Momenteel produceert het kartel drie miljoen vaten olie per
dag meer dan de 21,7 miljoen die zijn afgesproken. Tegelijkertijd moeten de
officiele productiequota's worden verhoogd. De Saoedische olieminister Ali
al-Naimi hoopt zo dat er een realistischer productieniveau komt waar lidstaten
zich aan zullen houden en waardoor de geloofwaardigheid van het kartel toeneemt.

Het voorstel van Saoedi-Arabie is om het officiele productieniveau met 1 tot
1,5 miljoen vaten per dag te verhogen en de illegale overproductie met 2 miljoen
vaten in te dammen , waardoor de hoeveelheid olie in de markt toch afneemt. Veel
OPEC-lidstaten produceren extra om zo te profiteren van de stevige olieprijs.
Een vat Brent Noordzee-olie voor levering in januari kostte vanmorgen 26,23
dollar dollar. Het internationale energie agentschap IEA heeft gezegd dat als
OPEC meer blijft produceren dan afgesproken er medio 2003 zo'n 1,7 miljoen vaten
te veel op te markt komen. De Saoediers vrezen dat de prijs hierdoor onder de 20
dollar zal zakken.

Maar er zal stevig gediscussieerd worden over het plan. Iran , na
Saoedi-Arabie de grootste olieproducent in het Midden-Oosten , lijkt een
verandering van productiequota's uit te willen stellen tot maart. «We kunnen nu
iets doen , of wachten tot maart als er meer duidelijkheid is over de markt en de
ontwikkelingen rond Irak en Venezuela» , zei de Iraanse olieminister Bijan
Zanganeh.

Een militaire aanval op Irak zou de twee miljoen vaten die het land uitvoert
uit de markt nemen en de export van Venezuela , de vijfde olie-exporteur ter
wereld , ligt vrijwel stil door een nationale staking.

OPEC produceert nu een derde van de 75 miljoen vaten olie die de wereld per
dag verbruikt. Het heeft de afgelopen jaren de prijs redelijk binnen een
bandbreedte van 22 tot 28 dollar weten te houden door , samen met niet-leden als
Noorwegen en Rusland , productiequota's af te spreken.


TAIL :
Export ; Brandstoffen ; Economie ; Energievoorziening ; Internationale
Economie

