DOCUMENT : 17 of 79

PAPER : NRC Handelsblad

DATE : December 13, 2002


BYLINE : DOOR LIEN HEYTING

SECTION : Kunst ; Pg. 8

LENGTH : 754 words

BODY :

HEADLINE : Uitzinnige , wilde bloembossen

Op de overzichtstentoonstelling van de schilder Floris Verster ( 1861-1927 )
in het Leidse Museum De Lakenhal hangen twee zelfportretten. Het ene , een
tekening in oostindische inkt , maakte Verster in 1888, toen hij 27 was. Het
toont een jonge man met een kwiek snorretje en een levendige maar tegelijk wat
beschroomde blik. Op het andere zelfportret , dat hij 33 jaar later schilderde ,
heeft de snor zijn parmantige krul verloren en zien we het in donkere tonen
weergegeven hoofd van een droevig kijkende oude man.

Tussen die twee zelfportretten schiep Verster een oeuvre dat ook nu nog
ontroert door zijn melancholieke schoonheid.

In Leiden , waar hij zijn hele leven woonde , had Verster de bijnaam «de
kluizenaar van Groenoord». Die bijnaam lijkt wat overdreven. Verster was gehuwd
en hij had in zijn Leidse landhuis Groenoord omgang met diverse tijdgenoten ,
zoals de dichter Albert Verwey en de schilder Menso Kamerlingh Onnes. Maar hij
leefde wel teruggetrokken. Hij had , zoals hij eens in een brief schreef «weinig
afleiding nodig van buitenaf» , hij bleef het liefste thuis en had geen behoefte
erop uit te trekken , «mijn aard is te droomerig daartoe». De meeste onderwerpen
voor zijn schilderijen vond hij dan ook dicht bij huis : duin- en
polderlandschappen , bloemen en vruchten. Ook voor zijn onconventionele
wildstillevens , zoals het ontstuimig geschilderde Dode zwaan , ( 1886 ) hoefde hij
niet ver op stap : Verster hield van jagen en zijn familie beschikte over een
eigen jachtterrein in de duinen.

Floris Verster begon al heel jong met tekenen en aquarelleren. In De
Lakenhal zijn een paar van die jeugdwerkjes te zien , heel precies nagetekende en
ingekleurde dieren , vooral opgezette vogels , maar ook een apenkop met vrolijke
pretogen.

Op zijn 17de kreeg hij les van de schilder G.H. Breitner , die een paar jaar
ouder was , en net als Breitner zou hij naar de kunstacademie in Den Haag gaan.
De strenge kunstopvattingen die hem daar werden bijgebracht liet Verster al gauw
varen , zoals goed te zien is aan zijn vroege landschapjes.

In 1885 schilderde hij in snelle toetsen en heldere , zomerse kleuren een
prachtige impressie van een zonovergoten duinlandschap. Maar hij kwam pas echt
goed los in de bloemstillevens die tussen 1887 en 1893 ontstonden. Ze tonen geen
zorgvuldig in pronkvazen geschikte boeketten , maar een slordige bos anemonen , of
papavers met wat zuringblad. Hij schilderde die vaak al half verlepte bloemen in
ruwe , klodderige streken en opflakkerende kleuren die mysterieus afsteken tegen
een donkere achtergrond. Deze monumentale stillevens vormen het hart van de
tentoonstelling. Ze lijken spontaan en met een enorme energie neergezet , maar
uit het dagboek van Versters echtgenote blijkt dat deze doeken hem zoveel moeite
kostten dat de bloemen soms sneller verwelkten dan hij ze kon schilderen.

De uitzinnige en voor die tijd ongehoord wilde bloemstillevens contrasteren
op een heftige manier met zijn latere werk. In 1893 begon Verster ineens met
waskrijt te tekenen. Eerst een serie in grillige kronkellijnen weergegeven
spookparken bij avond. Die symbolistische stijl gaf hij na een paar jaar op en
daarna werden zijn krijttekeningen , maar ook zijn schilderijen , steeds serener
en ingetogener. Soms , zoals bij de tekening Gemberpot uit 1904, zijn ze zo
fijnzinnig dat ze lijken te balanceren op het randje van het niets. Die
krijttekening , zijn meest etherische , werd door Albert Verwey getypeerd als «een
ademende cirkel». Het is onmiskenbaar een gemberpot , maar tegelijk is er niet
meer te zien dan een monochroom beige vlak met een subtiel Japans teken tussen
enkele gebogen lijnen.

Op de mooi en evenwichtig ingerichte expositie in De Lakenhal wordt
verrassend duidelijk hoe Verster zich liet inspireren door zijn tijdgenoten ,
door Jan Toorop , James Ensor , Vincent van Gogh , maar ook door de
impressionisten , pointillisten en luministen , zonder dat hij ooit helemaal met
hen meeging.

Floris Verster tastte naar alle kanten , maar steeds keerde hij weer terug en
zonderde hij zich af om , gestaag doorwerkend aan zijn veelzijdige en
raadselachtige oeuvre , alleen verder te zoeken.

Tentoonstelling : Floris Verster. T/m 2 maart 2003 in Stedelijk Museum De
Lakenhal , Oude Singel 28-32, Leiden. Open : di t/m vrij 10-17 u. , za , zo en
feestdagen 12-17 u. Catalogus , 160 blz. Euro 39,50. Tel. 071-5165360 of
071-5120820. www.lakenhal.nl

Floris Verster : «Anemonen» , 1889 ( Groninger Museum , Groningen )


TAIL :
Schilderkunst ; Kunst en Cultuur ; Kunst ; Beeldende Kunst

