DOCUMENT : 115 of 201

PAPER : NRC Handelsblad

DATE : December 11, 2002


BYLINE : DOOR ONZE REDACTEUR HELEEN DE GRAAF

SECTION : Economie ; Pg. 18

LENGTH : 569 words

DATELINE : DEN HAAG , 11 DEC.

BODY :

HEADLINE : Geen vers bloed langs de snelweg

Benzinestations te koop. De overheid veilt er 250. De hoop op nieuwkomers
werd de grond in geboord. De gevestigde orde houdt de macht in handen.

De kaart van Nederland ligt op tafel en wordt nauwkeurig bekeken. In een
hoek van het Haagse hotel Promenade bespreken de afgevaardigden van Kuwait
Petroleum , beter bekend als Q8, de te volgen taktiek. Tot zover gaat het goed ,
van de vijf geveilde benzinestations hebben ze er twee in de wacht gesleept. En
ze zijn nog niet klaar. «We gaan nog vaker bieden vandaag.»

Het hotel vormt het toneel van de veiling van negen van de 250 stations
langs de snelwegen die de komende 21 jaar worden verkocht. Het is geen veiling
zoals bij Sotheby's. Hier geen handen in de lucht ten teken dat een hoger bod
wordt gedaan. Hier zitten de bieders aan tafeltjes in een zaal waar de
verwarming niet werkt. Ze krijgen bij elke veiling tien minuten de tijd om naar
de tafel van de notaris te lopen. Deze maakt vervolgens de enveloppen open ,
controleert de biedingen en maakt bekend wie het hoogste bod heeft gedaan.

Bij de veiling van het eerste pompstation is het druk. Maar liefst negen
enveloppen voor het station in Amstelveen-Zuid aan de A9 dat nu van Shell is.
Groot , met zo'n 15 miljoen liter benzine per jaar , ver boven het landelijke
gemiddelde van 3,5 miljoen liter. Winnaar Q8 verbaast de zaal met de hoogte van
het bod : 11,5 miljoen euro. «Een erg hoog bod» , zegt J. Boot van de Vereniging
Nederlandse Petroleum Industrie ( VNPI ) . Een mening die wordt gedeeld door de
exploitant van het Shell station Amstelveen-Noord , tegenover de geveilde lokatie
«Ik had gedacht dat het de helft zou opleveren» , aldus exploitant A.
Hammerstein. Hij heeft ook een bod gedaan , maar kon niet op tegen het kapitaal
uit Koeweit. Toch is hij content. «Q8 gaat op die lokatie nog niet de helft van
de omzet van Shell draaien want veel mensen blijven bij Shell tanken omdat ze
een pasje hebben. Ik verwacht dan ook meer omzet te gaan draaien.»

Een Shell-station minder in de Randstad. Maar bij Bladel in Noord-Brabant
blijft het station in handen van het Nederlands-Britse energieconcern , na een
bod van 360.000 euro. De veilingregels zeggen dat Shell , nu het een eigen
station heeft «gewonnen» , het verschil tussen het winnende en het tweede bod aan
de overheid moet betalen. Maar het concern komt goed weg. Het enige andere bod ,
van oliemaatschappij Gulf , bevat een fout en is ongeldig.

Behalve de veiling van de 250 stations , is met de vier grote spelers ( Shell ,
Esso , BP en Texaco ) afgesproken dat zij voor 2005 via de veilingen afstand doen
van vijftig pompen. De overheid hoopt dat hierdoor de concurrentie toeneemt , de
prijzen dalen en nieuwkomers een kans krijgen zich te vestigen langs de gewilde
lokaties aan de drukke rijkswegen.

Maar de eerste lokaties zorgen niet voor nieuwe namen in de Nederlandse
benzinewereld. Naast Q8 en Shell gaan er stations naar Gulf en Esso , ondanks de
aanwezigheid van een groot aantal particulieren in de zaal van het hotel.

Een woordvoerder van het ministerie van Financien , organisator van de
veiling , verwacht dat nieuwkomers zoals Tango en uitbaters van wegrestaurants
nog wel zullen komen. «Het is de eerste veiling , men kijkt wellicht eerst hoe
het gaat. Je kan aan een dag nog geen conclusies verbinden» , aldus de
woordvoerder.


TAIL :
Detailhandel ; Brandstoffen ; Economie ; Energievoorziening ; Bedrijfstakken
; Handel

