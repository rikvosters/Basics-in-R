DOCUMENT : 3 of 44

PAPER : NRC Handelsblad

DATE : December 14, 2002


BYLINE : TON VAN HAPEREN

SECTION : Opinie ; Pg. 7

LENGTH : 620 words

BODY :

HEADLINE : Vrijheid van onderwijs is passe

Een grondwetsartikel uit 1917 is ten onrechte nog steeds dominant aanwezig
in het Nederlandse onderwijs want het staat oplossingen voor de huidige
problemen in de weg , vindt Ton van Haperen.

Het islamitisch onderwijs ligt op de pijnbank. Leraren zetten in de
godsdienstles aan tot haat , bevorderen segregatie en handelen in strijd met de
Grondwet. VVD-lijsttrekker Zalm trekt zijn conclusie en wil een stop op de
stichting van islamitische scholen. Het CDA doet het wat rustiger aan en eist
inspectie van het godsdienstonderwijs. Maar dat is niet gebruikelijk in een
bestel met als peiler soevereiniteit in eigen kring. Waarna een discussie over
de vrijheid van onderwijs losbarst.

Islamitisch onderwijs is overwegend klassikaal en cognitief gericht.
Inleveren op zang , dans , handvaardigheid en gymnastiek heet in inspectietermen
een «matig pedagogisch klimaat» , maar de CITO-scores gaan wel omhoog. Hierdoor
stromen allochtone kinderen eerder door naar een hoger schooltype , ontwikkelen
zich naar hun mogelijkheden , zijn minder maatschappelijk gefrustreerd , krijgen
een voorbeeldfunctie , sturen hun kinderen naar middenklasse-scholen en
bevorderen dus integratie.

Zeker , daar betalen we een prijs voor. Inrichten van een school op basis van
eigen geloofsovertuiging is namelijk per definitie een daad van haat ; het ene
kind mag niet in een klas met het andere. Er bestaan streng christelijke scholen
met een populatie die dagelijks tientallen kilometers fietsen om onder
gelijkgestemden te mogen verkeren. Godsdienstles is ook daar een voortdurende
bevestiging van het eigen gelijk versus de vergissingen van de vijandige
buitenwereld. Het enig verschil met islamieten is dat het gaat om een groep
witte , relatief welgestelde , burgers met een particuliere overtuiging. En dat is
natuurlijk de kwestie : moet de belastingbetaler hier dan ook aan bijdragen ? Want
vrijheid van onderwijs stuurt de aanwending van middelen , in een periode van
publieke armoede.

Terwijl onderwijsvernieuwing hier mislukt , verschuift in de rest van
westerse wereld in de curricula het accent van kennen naar kunnen. Nederland kan
dit proces niet bijbenen. Lerarentekort en lesuitval maken het allemaal erger.
In dit krachtenspel is de identiteit van de school een futiliteit , doen ruim
dertig islamitische scholen er niet toe en zit het gevaar van de vrijheid van
onderwijs ergens anders.

Die verschuiving in aandacht van kennen naar kunnen heeft namelijk gevolgen
voor inrichting van scholen. Vaardigheid bijbrengen met grote groepen en een
paar lessen per week kan niet. De hoge leerling-leraar-ratio maakt modern
onderwijs zelfs onmogelijk. Tijd voor individuele begeleiding ontbreekt , laat
staan dat een docent toekomt aan gerichte training. Zonder heel veel extra geld
is er dan maar een uitweg ; een groot aantal vakken met al hun eindtermen en
kerndoelen sneuvelt. Godsdienst , kunst en de derde vreemde taal hebben een laag
leerrendement en staan onderwijskundige vernieuwing in de weg. In een
geseculariseerde samenleving ligt het voor de hand om het godsdienstonderwijs
als eerste te privatiseren. Maar dat mag niet , dus schaffen gemeentes de zwemles
maar af.

Uiteindelijk lost elk probleem zich vanzelf op. Voor godsdienst is amper een
leraar te krijgen. Maar dat geldt helaas ook voor andere vakken. Het
lerarentekort is de bedreiging van de kwaliteit van het onderwijs. Een
grondwetsartikel uit 1917 is nog steeds dominant aanwezig in het Nederlands
onderwijs , maar het staat concrete oplossingen voor eigentijdse problemen in de
weg.

Ton van Haperen is leraar en lerarenopleider.


TAIL :
Wetgeving ; Islam ; Basisonderwijs ; Onderwijs ; Levensbeschouwing ; Religie
; Recht ; Politiek en Staat ; Staatsrecht

