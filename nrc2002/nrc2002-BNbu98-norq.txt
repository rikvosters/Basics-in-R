DOCUMENT : 98 of 111

PAPER : NRC Handelsblad

DATE : December 9, 2002


BYLINE : DOOR ONZE CORRESPONDENT

SECTION : Buitenland ; Pg. 4

LENGTH : 304 words

DATELINE : BERLIJN , 9 DEC.

BODY :

HEADLINE : Duitse Groenen ruzien over voorzitterschap

Het partijcongres van de Duitse Groenen heeft dit weekeinde op principiele
gronden een machtswisseling in de top afgedwongen. Het uiterst succesvolle
voorzittersduo bestaande uit Claudia Roth en Fritz Kuhn moest het veld ruimen
omdat de basis van de partij vasthield aan het principe dat een combinatie van
een politiek ambt met een bestuursfunctie in de partij ondemocratisch is. Kuhn
en Roth verwierven in september een zetel in de Bondsdag en wilden aan hun
voorzitterschap vasthouden.

Na een turbulente vergadermarathon werden zondagochtend Angelika Beer en
Reinhard Butikofer gekozen tot nieuwe voorzitters van de regeringspartij. Zij
verklaarden de koers van hun voorgangers voort te zetten.

Veel prominente partijleden , onder wie minister van Buitenlandse Zaken
Joschka Fischer , steunden de kandidatuur van Roth en Kuhn omdat ze een succesvol
voorzitterschap , dat bijdroeg aan de verkiezingswinst , belangrijker vonden dan
een principieel uitgangspunt van jaren her. De statuten van de Groenen verbieden
de combinatie van functies om te voorkomen dat een enkeling te veel macht
verwerft. Op een congres dit najaar pleitten Roth en Kuhn al eens tevergeefs
voor een wijziging van de regels.

Zaterdagnacht kwamen ze acht stemmen tekort voor een verandering van de
statuten , waarvoor een tweederde meerderheid vereist is. De afgevaardigden ,
bijeen in Hannover , lieten zich niet vermurwen en hielden vast aan het principe
dat stamt uit de dagen dat de Groenen zich als «anti-partij partij»
profileerden. Nadat een wijziging van de statuten was afgewezen moest het
congres in allerijl op zoek naar nieuwe voorzitters. Beer was voorheen
defensiewoordvoerder , Butikofer zakelijk leider.


TAIL :
Politieke partijen ; Recht ; Politiek en Staat ; Staatsrecht ; Gemeenten ;
Binnenlandse Politiek ; Lokale Politiek

