DOCUMENT : 48 of 78

PAPER : NRC Handelsblad

DATE : December 11, 2002


BYLINE : FRITS ABRAHAMS

SECTION : Voorpagina ; Pg. 1

LENGTH : 541 words

BODY :

HEADLINE : Toen

Op 13 augustus 1954 keerden mijn ouders met het echtpaar Jan en Rie terug
van een vakantie in Zuid-Duitsland naar hun woonplaats Venlo. Ze reden in de
klassieke Volkswagen-kever van Jan , «een auto van de zaak». Jan was niet alleen
de beste vriend van mijn vader , hij was ook diens collega. In leeftijd ontliepen
de echtparen elkaar niet veel : omstreeks de veertig.

Jan en Rie brachten mijn ouders thuis , waar mijn broertje en ik op hen zaten
te wachten. De volgende dag reden Jan en Rie naar Apeldoorn om hun drie
kinderen , Henny ( 11 ) , Yvonne ( 9 ) en Rudy ( 5 ) , bij kennissen op te halen. Als
tegenprestatie namen ze op de terugtocht ook twee kinderen van die kennissen mee
voor een korte vakantie in Venlo.

In de buurt van Bergen in Noord-Limburg , tussen zes en zeven uur 's avonds ,
gebeurde het. Jan knalde met zijn Volkswagen op een voorligger , een kleine
vrachtwagen. Zijn auto schoof onder die vrachtwagen en werd volledig in elkaar
gedrukt. In luttele seconden voltrok zich een tragedie. Jan , Rie , Henny , Yvonne
en de twee kinderen van de kennissen waren op slag dood. Rudy , de jongste , bleef
nog even leven , maar overleed later in het ziekenhuis.

Zeven doden. Het was niet te bevatten.

Ik herinner me nog scherp de golf van ontzetting en verdriet die over ons
huis spoelde. De ontreddering van al die volwassenen , nog versterkt door de
overkomst van diep geschokte familieleden overal uit het land. Ik kon maar niet
begrijpen dat wij onze vriendjes nooit meer zouden zien.

Af en toe komt de herinnering aan dit vreselijke ongeluk nog boven. Bij
voorbeeld altijd als er ergens in Nederland een ander vreselijk auto-ongeluk is
gebeurd , zoals vorige week in Groningen waarbij vijf jonge mensen het leven
lieten. Toen ik daarover had gelezen , belde ik mijn vader. Het was hem ontgaan ,
zei hij , terwijl hij aandachtig luisterde.

Ik vertelde hem over het grote rouwbetoon in Groningen bloemen en fakkels op
de plek van het ongeluk - en vroeg hem of dat toen in Bergen ook gebeurd was.
Nee , niets van dat alles , zei hij , het was een andere tijd , er was alleen een
indrukwekkende rouwmis geweest.

Ik vroeg hem naar de bijzonderheden van het ongeluk. Ze waren langzamerhand
verdampt in mijn geheugen. Jan moet te hard gereden hebben , zei mijn vader , hij
reed graag te hard. De chauffeur van de vrachtwagen ging volledig vrijuit.
Misschien was Jan even afgeleid door de kinderen achterin vijf kinderen in zo'n
kevertje was natuurlijk te veel.

De politie had mijn vader gevraagd Jan en zijn gezin te identificeren. In
het mortuarium lieten ze hem eerst de kinderen zien. Dat was al erg genoeg. Toen
Rie. Hij had haar nog even door de haren gestreken. Ten slotte Jan. Wilt u nog
wel doorgaan , vroegen de politiemensen. Toemaar , zei mijn vader. Toen lieten ze
hem de schoenen en het pak zien , en dat was genoeg. Want dat pak had hij kort
tevoren met Jan bij Straus , een kledingzaak in Roermond , gekocht.

Het bidprentje hebben we altijd bewaard. Het bevat dit citaat van Thomas a
Kempis : «Als het morgen is , bedenk dan dat gij misschien de avond niet bereiken
zult. En als het avond geworden is , durf u dan de dag van morgen niet beloven.
Wees dus altijd bereid en leef zo , dat de dood u nooit onvoorbereid vindt.»

