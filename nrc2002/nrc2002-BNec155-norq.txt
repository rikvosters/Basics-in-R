DOCUMENT : 155 of 201

PAPER : NRC Handelsblad

DATE : December 10, 2002


BYLINE : MAARTEN HUYGEN

SECTION : Economie / Beurzen ; Pg. 17

LENGTH : 709 words

BODY :

HEADLINE : Laat allo's het zelf uitzoeken

De kijkcijfers van de moeder van alle reality-shows , Big Brother , zijn sinds
november gezakt tot ruim een half miljoen en toch zit er een figuur bij waar ik
nieuwsgierig naar ben. Dat is Mustapha , een 21-jarige rechtenstudent van
Marokkaanse afkomst. Een scherpe knokker die zijn standpunten tot het einde toe
verdedigt maar ook wel plaagt en grappen maakt. Hij houdt goed stand in het
gezelschap. Soms draagt hij een ronde , wollen muts , zo een die je wel in de
omgeving van moskeeen ziet , soms een Marokkaans vest. Die symbolen doen hem
goed , want dankzij de steun van de chatters van de Marokkaanse site maghreb.nl
heeft hij tot nu toe alle stemmingen overleefd. Maar ook onder niet-Marokkanen
heeft hij zijn fans. Vorige week deed de hele Big Brother-club mee met zijn
suikerfeest.

De vanzelfsprekendheid van Mustapha's aanwezigheid in Big Brother vind ik
interessanter dan al die opzettelijke multiculti-programma's van de publieke
omroep waar een positief beeld moet worden geschapen van de onderling sterk
verschillende Nederlanders die vallen onder het etiket allochtoon. Aan
dergelijke programma's - vaak buiten prime time - kun je zien hoe lang de
vergaderingen waren die eraan voorafgingen.

In Big Brother zie je hoe een tweede generatie-Marokkaan zich probeert in te
passen in de Nederlandse samenleving en hoe hij tegelijkertijd als 21-jarige
worstelt met zijn eigen herkomst. Die wollen muts doet me - net als soms de
hoofddoek - denken aan de discussie over het lange haar van militairen in de
jaren zeventig en het compromis van het verplichte haarnetje dat indertijd werd
gesloten. Dat had ook te maken met de vraag hoe authentiek je moest zijn en in
hoeverre je je als dienstplichtige moest aanpassen aan het leger. Inmiddels is
die discussie met haarnetje en al achterhaald. Kaal of gemillimeterd haar is nu
in de mode , zeker bij het leger.

Toch is er een verschil. De langharigen van toen kwamen vaak zelf uit het
milieu waar ze zich tegen wilden afzetten , terwijl Nederlandse moslims vaak in
een gesegregeerde situatie opgroeiden. Zij zetten zich af tegen de samenleving
waar hun ouders zich niet in thuis voelden. Sommige Marokkanen kunnen wegens
deze desorientatie worden verleid tot meedoen aan terreur , meldde de AIVD
gisteren. De meesten schipperen zoals Mustapha. Mij lijkt dat je hen dat vooral
zelf moet laten uitzoeken zonder met allerlei subsidies te gaan meewerken aan de
identiteitsvorming.

Nova liet gisteren als opening van een onderzoeksserie een half uur lang
voorbeelden zien van absurde subsidieverstrekking aan allochtonenprojecten.
Gesluierde berbermeisjes leren in Amsterdam op overheidskosten Arabisch , in
Marokko de taal van de onderdrukking van de berbers. Een zendelingencentrum gaat
dankzij Amsterdamse gemeentesubsidies daklozen tot de islam bekeren. De overheid
bemoeit zich daar dus actief met hun identiteit. Sinds 1998 is volgens Nova de
rijkssubsidie aan integratie verdubbeld tot anderhalf miljard euro , terwijl
allerlei instanties , waaronder de Rekenkamer , waarschuwden dat nooit de
doelmatigheid van die subsidies is getoetst.

Ook op televisie zijn die speciale projectsubsidies overbodig. Uit eigen
onderzoek van de NOS blijkt dat de commerciele televisie meer autochtonen laat
zien dan de publieke , 28 procent versus 33 procent. Dat is in beide gevallen
meer dan genoeg , want hoger dan het autochtone aandeel in de bevolking. De
televisie is gericht op de Randstad en in het geval van de commerciele op
jongeren en daar vind je een hoger aandeel autochtonen.

Omdat de commerciele televisie minder aan nieuws doet , staan autochtonen
daar minder vaak in een negatief licht. Ze spelen een neutrale rol met andere
jongeren en Randstedelingen in amusementsprogramma's als Big Brother. De
commerciele omroep levert dus een hogere bijdrage aan integratie , terwijl die
alleen bezig is met winst en niet met positieve beeldvorming. Dat wil niet
zeggen dat je geen slecht nieuws mag melden over allochtonengroepen. Maar een
recent Journaal-interviewtje met een politieagent met een Marokkaanse naam over
een gewoon , niet-allochtoon vaderlands onderwerp doet meer voor de integratie
dan al die multiculti. Laat de allochtonen dat zelf uitzoeken.


TAIL :
Televisie ; Media ; Omroep

