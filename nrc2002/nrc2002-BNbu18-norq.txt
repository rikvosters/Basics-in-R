DOCUMENT : 18 of 111

PAPER : NRC Handelsblad

DATE : December 14, 2002


BYLINE : DOOR ONZE REDACTEUR KAREL KNIP

SECTION : Buitenland ; Pg. 4

LENGTH : 1018 words

DATELINE : ROTTERDAM , 14 DEC.

BODY :

HEADLINE : Inspecteurs hullen zich in stilzwijgen

Het contact tussen de wapeninspecteurs en de Iraakse autoriteiten verloopt
vrijwel zonder incidenten. Spectaculaire ontdekkingen lijken tot nu toe uit te
blijven , wat ongerustheid wekt in de VS.

Na ruim twee weken inspecteren lijken de VN-inspecteurs in Irak eindelijk op
sterkte te komen. Het totaal aantal inspecteurs staat nu op 98 en zou in het
nieuwe jaar nog kunnen oplopen tot 300. Driekwart van de aanwezige inspecteurs
komt van UNMOVIC dat toeziet op chemische en biologische wapens en
raket-ontwikkeling. Een kwart is in dienst van de IAEA dat nucleaire
installaties bezoekt.

Het dagelijkse aantal inspecties is in de loop van de twee weken toegenomen
van slechts drie in de begindagen tot bijna tien in de laatste dagen. Gisteren
werden ook de eerste wrijvingen gemeld. Bij een onaangekondigd bezoek van
UNMOVIC aan het bedrijf Al Mussaib , een opslagplaats voor bestrijdingsmiddelen ,
moest urenlang gewacht worden tot een medewerker met sleutels verscheen. De
inspecteurs besloten daarop diverse vertrekken te verzegelen maar raakten in
conflict met de aanwezige Irakezen over de procedure. Voor het eerst werd direct
contact opgenomen met het daarvoor opgerichte «crisisbureau» van de Iraakse
regering.

Van Iraakse zijde is verklaard dat men niet had verwacht dat er op vrijdag
geinspecteerd zou worden. Tot nu toe gebeurde dat ook niet , zoals er ook op de
dag van het suikerfeest ( 5 december ) niet werd geinspecteerd. In het verleden
leidden inspecties op islamitische feestdagen tot grote irritatie. Juist deze
week hadden de Irakezen waardering uitgesproken voor het getoonde respect voor
de islamitische tradities.

Voor het overige verloopt het contact tussen Irak en de inspecteurs van
UNMOVIC en IAEA tot dusver vrijwel vlekkeloos. Elke dag , na afloop van de
inspecties , wordt door UNMOVIC-woordvoerder Hiro Ueki in Bagdad een kort
overzicht gegeven van de verrichte werkzaamheden. Bijna steeds voegt hij er een
korte blijk van waardering voor de Iraakse behulpzaamheid aan toe.

Ook het onaangekondigde bezoek op 3 december aan een van Saddam Husseins
presidentiele paleizen , dat duidelijk ergernis wekte , verliep volgens plan. De
inspecteurs , die de aangetroffen Irakezen prompt alle bewegingsvrijheid
ontzegden ( de zogenoemde «freeze» die in resolutie in 1441 is opgenomen ) werden
in niets gehinderd. Vier jaar geleden leidde het voornemen een presidentieel
paleis onaangekondigd te inspecteren bijna tot een schietpartij. Nu zijn zelfs
zonder moeilijkheden militaire complexen doorzocht.

Donderdag werden UNMOVIC-inspecteurs zelfs uitgenodigd voor het bijwonen van
een proeflancering van een raket met een korte dracht. De inspecteurs kregen de
gelegenheid de raket te inspecteren voor hij werd afgevuurd. Het is Irak in
resolutie 687 ( 1991 ) toegestaan raketten met een dracht van hoogstens 150
kilometer te ontwikkelen en produceren.

Over wat de inspecteurs aantreffen worden nauwelijks mededelingen gedaan.
Ook over de uitkomst van het bezoek aan de in het westen zeer gewantrouwde Al
Tariq-fabriek , die fenol en chloor produceert ( bruikbaar voor gifgas ) , is niets
inhoudelijks bekendgemaakt. Daaruit mag overigens niet , is in de marge duidelijk
gemaakt , de conclusie worden getrokken dat er dus niets onregelmatigs is
gevonden. De inspectie-resultaten worden eenvoudigweg opgezouten tot de eerste
rapportage aan de Veiligheidsraad. Die moet voor 27 januari binnen zijn.

Uit de dagoverzichten die Hiro Ueki verstrekt ( te raadplegen op de websites
van UNMOVIC en IAEA ) valt af te leiden dat de inspecteurs maar weinig echt
nieuwe fabrieken en instellingen bezoeken. Ook zijn niet alle inspecties
onaangekondigd. Soms is de bestemming van de inspecteurs ruim van tevoren
bekendgemaakt om de Irakezen de kans te geven controle-apparatuur die voor 1998
was aangebracht te demonteren. Dat betreft dan luchtfilters waarvan de inhoud
moet worden geanalyseerd.

Het merendeel van de controle-apparatuur , identificatie-labels en
verzegelingen uit de periode UNSCOM ( die eind 1998 eindigde ) blijkt te zijn
verdwenen of verbroken. Dat was geen verrassing : de beelden van de
UNSCOM-controle camera's konden ook buiten Irak worden opgevangen en alin 1998
werd zichtbaar dat de camera's werden afgesloten toen UNSCOM definitief het veld
ruimde.

De weinige echt nieuwe , onbekende bedrijven die werden geinspecteerd blijken
UNSCOM en IAEA , zoals Ueki meedeelde , voornamelijk te kennen van een lijst die
Irak eerder opstelde. Tijdens technisch vooroverleg in Wenen , eind september ,
overhandigde de Iraakse delegatie vier cd-rom's met een lijst van bedrijven die
in principe ook aan een wapenprogramma zouden kunnen meewerken ( dual use
bedrijven ) . Hoe bruikbaar die lijst is valt te bezien. Het wekte hilariteit dat
de inspecteurs op hun vierde inspectiedag ( 2 december ) een bezoek brachten aan
drie fabrieken waar zo te zien uitsluitend gin werd gestookt. Aangenomen mag
worden dat de befaamde mobiele productie installaties voor biologische wapens ,
die al in 1999 in een boek van inspecteur Scott Ritter werden beschreven , niet
op de lijst voorkomen. Ze zijn nog niet gevonden.

Het uitblijven van spectaculaire ontdekkingen lijkt in de VS en
Groot-Brittannie ongerustheid te wekken. Steeds vaker wordt ergernis
uitgesproken over het behoedzame , diplomatieke optreden van UNMOVIC-leider Hans
Blix. In het bijzonder wordt hem kwalijk genomen dat hij van Irak nog niet de
lijst loskreeg met namen van wetenschappers die bij de wapenprogramma's waren
betrokken. Resolutie 1441 verplicht Irak tot het afgeven van die lijst , maar
zegt niet wanneer dat moet gebeuren.

Britten en Amerikanen koesteren hoge verwachtingn van de indringende
ondervraging van de wetenschappers , desnoods - of bij voorkeur - in het
buitenland. De enkele Iraakse technicus die daarnaar gevraagd werd , zei er niet
over te piekeren zich in het buitenland te laten verhoren.

VN-inspecteur vertrekt bij het Centrum voor controle van besmettelijke
ziektes in Bagdad. ( Foto Reuters )


TAIL :
Internationale gewapende conflicten ; Bewapening ; Defensie ; Recht ;
Politiek en Staat ; Volkenrecht

