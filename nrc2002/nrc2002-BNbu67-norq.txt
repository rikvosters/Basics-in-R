DOCUMENT : 67 of 111

PAPER : NRC Handelsblad

DATE : December 11, 2002


SOURCE : ANP

BYLINE : ( ANP )

SECTION : Buitenland ; Pg. 6

LENGTH : 400 words

DATELINE : DEN HAAG , 11 DEC.

BODY :

HEADLINE : Van Leeuwen tegen herinvoeren kunst- en antiekpolitie

Demissionair staatssecretaris Van Leeuwen ( Cultuur ) vindt het opnieuw
instellen van een aparte kunst- en antiekpolitie ter voorkoming en opsporing van
kunstroven geen zinnige optie. Dat bleek gisteren bij het vragenuurtje in de
Tweede Kamer waarin de recente kunstroven in het Haagse Museon en het Van Gogh
Museum in Amsterdam aan de orde kwamen.

Vragensteller Dittrich ( D66 ) hield de bewindsman voor dat een aantal jaren
geleden het aparte politieteam is opgegaan in een grotere politiedienst die
bijvoorbeeld ook woninginbraken moet behandelen. Volgens Dittrich staat dat in
tegenstelling tot wat gebruikelijk is in andere landen.

Volgens een woordvoerder van het Korps Landelijke Politiediensten ( KLPD )
klopt het beeld dat Dittrich schetst niet. De politie heeft enkele specialisten
op het gebied van kunst en antiek in huis gehad. Zij waren echter geen
opsporingsambtenaar , maar adviseerden en ondersteunden rechercheurs bij bepaalde
onderzoeken en verzamelden informatie. «Er was binnen de Nederlandse politie
nauwelijks vraag naar zulke deskundigheid , dus is inmiddels afgezien van de
ondersteuning van deze specialisten.»

De LPF-bewindsman liet de Kamer verder weten dat hij met «full speed» heeft
gewerkt aan de voorbereidingen van het internationale Unidroit-verdrag. Dat
verdrag regelt onder meer dat gestolen kunst wordt teruggestuurd naar het land
waaruit het is gestolen. Kamerlid Dittrich vindt dat Nederland draalt om het
document te ondertekenen. Volgens Van Leeuwen ligt de bal nu bij zijn
Justitie-collega Donner , maar de staatssecretaris vermoedt dat Donner het binnen
een a twee weken naar de Kamer zal sturen.

Dittrich denkt dat het door de diefstallen moeilijker wordt grote
internationale tentoonstellingen in Nederland te organiseren. Hij vreest dat
kunstbezitters minder snel hun bezittingen zullen afstaan. Ook zal men volgens
hem minder snel kunst nalaten aan musea ( legaten ) . Hij stelde daarom voor
computerchips in kunst te plaatsen waardoor gestolen kunst sneller kan worden
opgespoord.

Van Leeuwen neemt die suggestie mee in gesprekken die hij gaat voeren. «Of
grote exposities minder snel kunnen worden georganiseerd en of er minder legaten
worden afgestaan weet ik niet. Daar kan ik slechts naar gissen.»


TAIL :
Musea en galerieen ; Politie ; Diefstal ; Recht ; Criminaliteit ; Delicten ;
Vermogensdelicten ; Politiek en Staat ; Openbaar Bestuur

