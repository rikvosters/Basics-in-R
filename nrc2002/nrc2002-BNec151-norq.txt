DOCUMENT : 151 of 201

PAPER : NRC Handelsblad

DATE : December 10, 2002


BYLINE : DOOR ONZE CORRESPONDENT

SECTION : Economie ; Pg. 13

LENGTH : 339 words

DATELINE : BRUSSEL , 10 DEC.

BODY :

HEADLINE : EU stelt nieuwe regels genvoedsel in

Milieu-ministers van de Europese Unie hebben gisteren in meerderheid
ingestemd met regels voor traceerbaarheid van genetisch gemodificeerde
organismen ( gmo's ) over de hele produktieketen van voedingsmiddelen en veevoer.
De Nederlandse staatssecretaris Van Geel stemde tegen , omdat het systeem
«fraudegevoelig en moeilijk handhaafbaar» is. Ook Groot-Brittannie , Denemarken
en Luxemburg stemden tegen.

Eind vorig maand stemden EU-ministers van Landbouw al in met regels voor
etikettering van eindprodukten die gmo's bevatten of daaruit zijn geproduceerd.
De nieuwe regelgeving zou de weg vrij moeten maken voor opheffing van het
moratorium op toelating van nieuwe gmo's , dat zeven lidstaten in 1999 instelden
uit voorzorg. Deze lidstaten , waaronder Frankrijk , eisten deugdelijke regels
voor etikettering en traceerbaarheid van gmo's. Het Europarlement moet zich
volgend jaar in tweede lezing uitspreken over de regels voor gmo's. Op enkele
punten wil het parlement verdergaan dan de EU-ministers. De VS hebben gedreigd
naar de Wereldhandelsorganisatie te stappen , als de EU geen nieuwe gmo's
toelaat.

De traceerbaarheid van gmo's is bedoeld om effecten voor het milieu te
controleren , waardoor schadelijke produkten uit de handel kunnen worden genomen.
Bedrijven moeten een uitgebreide administratie bijhouden en deze jarenlang
bewaren. De discussie ging gisteren nog over de etikettering van bulkladingen.
Deze moeten een etiket hebben als ze meer dan 0,9 procent gmo's bevatten.

Volgens het aanvaarde compromis moeten transporteurs een lijst opstellen van
«alle gmo's die zijn gebruikt om het mengsel samen te stellen». Na twee jaar
wordt bekeken of de regeling effectief is. De Europese Commissie , gesteund door
onder meer Nederland , wilde dat de lijst zich zou beperken tot een lijst van
gmo's die een lading «zou kunnen bevatten».


TAIL :
Landbouw ; Voeding ; Biotechnologie en genetica ; Wetenschap en Techniek ;
Exacte Wetenschappen ; Biologie ; Consumentenzaken ; Economie ; Bedrijfstakken ;
Agrarische Sector

