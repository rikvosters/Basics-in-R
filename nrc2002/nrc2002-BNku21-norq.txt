DOCUMENT : 21 of 79

PAPER : NRC Handelsblad

DATE : December 12, 2002


BYLINE : DOOR ONZE SPORTREDACTIE

SECTION : Kunst ; Pg. 10

LENGTH : 298 words

DATELINE : ROTTERDAM , 12 DEC.

BODY :

HEADLINE : Krajicek verliest bij rentree in Tirol

Sjeng Schalken en Richard Krajicek hebben gisteravond in Sankt Anton am
Arlberg hun eerste tenniswedstrijden van het demonstratietoernooi verloren. De
Duitser Nicolas Kiefer was sterker dan de Nederlandse nummer 1 in de beslissende
supertiebreak tot tien punten : 10-3. Beide spelers wonnen een gewone set. Kiefer
de eerste met 7-5, Schalken de tweede met 6-3.

Krajicek maakte gisteren in het Oostenrijkse wintersportoord zijn rentree
sinds drieenhalve maand met een nederlaag tegen de Oostenrijker Stefan Koubek :
6-7 en 5-7. Koubek dicteerde de partij vanaf de baseline. Krajicek maakte indruk
met serve/volley , zijn specialiteit. Op 1.300 meter hoogte sloeg hij een service
van 214 kilometer per uur. In de tweede set verzilverde Koubek bij 6-5 zijn
derde matchpoint.

De tennisser uit Muiderberg liep eind augustus in New York tijdens de eerste
ronde van de US Open een voetblessure op. Bij terugkeer in Nederland werd hij
geopereerd. Krajicek wilde in Oostenrijk zijn herstel in wedstrijden testen
voordat hij afreist naar Australie voor de Australian Open. De Nederlander wil
zich met zijn trainer en coach Rohan Goetzke goed voorbereiden op dat toernooi.
Hij vertrekt volgende week al. De Australian Open is het eerste
grandslamtoernooi in het nieuwe jaar , wordt gehouden in Melbourne en begint op
13 januari.

Het tennistoernooi in Sankt Anton is niet meer dan een demonstratietoernooi
met zeven spelers in twee poules. Schalken zit in de poule van vier. Krajicek in
de poule van drie. Hij speelt daarom twee partijen en heeft aangekondigd niet
verder dan die twee partijen te willen gaan. Na de nederlaag tegen Koubek is de
kans dat hij de finale haalt gering. Krajicek speelt zijn tweede partij morgen
in Tirol tegen de Zwitser Roger Federer.


TAIL :
Tennis ; Sport

