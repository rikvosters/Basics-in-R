DOCUMENT : 36 of 111

PAPER : NRC Handelsblad

DATE : December 12, 2002


BYLINE : DOOR ONZE CORRESPONDENT

SECTION : Buitenland ; Pg. 4

LENGTH : 438 words

DATELINE : ROME , 12 DEC.

BODY : 

HEADLINE : Paus : God heeft genoeg van de mens

God is de mensheid beu en lijkt zich te hebben opgesloten in de hemel. Dat
suggereerde paus Johannes Paulus II gisteren tijdens de wekelijkse audientie.

Op de dag dat de Verenigde Staten indirect dreigden om eventueel ook
kernbommen tegen Irak te gebruiken , liet de paus zich buitengemeen bitter uit
over de wereldgebeurtenissen , en bracht hij profeet Jeremia in stelling om zijn
woorden kracht bij te zetten.

Hij citeerde de profeet die zich beklaagt over zijn volk : «Als gij niet
luistert , zal ik in het geheim wenen , om die hoogmoed van u , en bittere tranen
storten , omdat de kudde van de Heer wordt weggevoerd.» ( Jer. 13,17 ) 

En : «Als Ik de stad uitga , dan zie Ik hen daar liggen , geveld door het
zwaard. Als Ik de stad inga , dan zie Ik hen daar liggen , uitgeteerd door de
honger.» ( Jer. 14,18 ) Een beschrijving van een werkelijkheid die volgens de paus
«helaas tragisch actueel» is in vele regio's van de wereld.

«Maar erger nog dan oorlog en hongersnood» , meende Johannes Paulus II , «is
het zwijgen van God , die zich niet meer laat zien en die zich lijkt te hebben
opgesloten in zijn hemel , alsof hij misselijk is van het gedrag van de
mensheid.»

De uitspraak deed de pelgrims in de zaal sidderen. En de kerkvader ging
door : «Inmiddels voelen we ons alleen en verlaten , zonder vrede , redding en
hoop. Het volk dat aan zichzelf is overgelaten , voelt zich verloren en overmand
door terreur. Is niet misschien deze existentiele eenzaamheid de fundamentele
bron van veel ontevredenheid die in onze dagen zo veel gevoeld wordt ? »

Na deze uiterst zwarte boodschap is er licht aan het einde van de tunnel.
Uiteindelijk citeert de paus een stuk uit Jeremia waarin God door zijn volk
wordt herinnerd aan zijn verbond met dat volk. En God zet zijn werk weer voort.
De huidige stilte van God is een beproeving van de mensheid , aldus de paus , en
die stilte zal worden doorbroken wanneer de mens zich weer tot God keert en om
vergeving zal vragen.

In Italie is de boodschap van de paus met instemming ontvangen. Uit een
enquete blijkt dat tweederde van de Italianen ook het gevoel heeft dat God zich
lijkt te hebben opgesloten in de hemel en misselijk is van de mensheid.

Of dat bewustzijn betekent dat Johannes Paulus' appel tot gedragsverandering
zal worden gehoord , betwijfelt filosoof Massimo Caciari in het dagblad l'Unita : 
«De oude profeten spraken tot een volk dat naar hen luisterde , hen soms wellicht
vermoordde , maar aandacht voor hen had. Vandaag leven we echter in het tijdperk
van de onverschilligheid met een hoofdletter O.»


TAIL : 
Katholicisme ; Levensbeschouwing ; Religie ; Christendom

