DOCUMENT : 74 of 78

PAPER : NRC Handelsblad

DATE : December 9, 2002


SECTION : Voorpagina ; Pg. 1

LENGTH : 654 words

DATELINE : BAGDAD/NEW YORK , 9 DEC.

BODY :

HEADLINE : Irak daagt VS uit over lijst

Irak heeft gisteren de Verenigde Staten uitgedaagd te bewijzen dat het
massavernietigingswapens heeft. De belangrijkste adviseur van Saddam Hussein ,
generaal Al-Saadi , zei dat Iraks rapportage van 12.000 pagina's over zijn
massavernietigingswapens , die gisteren bij de VN in New York arriveerde ,
«volledig correct» is.

In de verklaring , ingediend overeenkomstig een deadline van dertig dagen
vastgesteld in VN-resolutie 1441, ontkent Irak chemische , biologische en
nucleaire wapens te hebben. De inspecteurs van het VN-wapeninspectieteam UNMOVIC
en het Internationaal Atoom Energie Agentschap ( IAEA ) zijn meteen begonnen met
het onderzoeken van het materiaal. In de verklaring staan 800 plaatsen vermeld
die de inspecteurs kunnen onderzoeken.

Generaal Al-Saadi daagde gisteren op een persconferentie de VS uit Iraks
ontkenning te weerleggen : «Als zij iets van het tegendeel hebben , laat ze er dan
mee voor de dag komen , laat ze het aan het IAEA geven , laat ze het aan UNMOVIC
geven. Zij zijn hier , zij kunnen het controleren. Waarom dit spel spelen ? » De
voorzitter van de commissie voor de veiligheidsdiensten in de Amerikaanse
Senaat , de Democraat Bob Graham , noemt het bewijs van Washington «dwingend».
Volgens hem vergt de openbaring daarvan een «strategische beslissing» door de
regering.

Bagdads rapportage speelt een sleutelrol bij de vraag of er een oorlog tegen
Irak komt van een door Amerika geleide coalitie. De Amerikaanse regering zei
vandaag eerst de inhoud van Iraks verklaring te willen afwachten.
Plaatsvervangend minister van Buitenlandse Zaken , Armitage , zei dat president
Bush «geduld heeft». «Hij heeft liever dat Irak zichzelf ontwapent. Als Irak
niet ontwapent , zal het uiteindelijk ontwapend worden» , zei Armitage vanuit
Tokio.

Al-Saadi gaf toe dat Irak in 1991 mogelijk dichtbij de ontwikkeling van een
atoombom is geweest. Maar hij zei ook : «We hebben niet de definitieve montage
van een bom bereikt noch deze getest.» Vervolg VERKLARING : pagina 5

VERKLARING

V-raad leest mee

Vervolg van pagina 1 Een IAEA-woordvoerder zei vanochtend dat Al-Saadi's
verklaring geen verrassing was en «klopte met wat wij tussen 1991 en 1998 hebben
gevonden». De VN-inspecteurs onderzochten vandaag voor de derde keer sinds hun
terugkeer vorige maand het nucleaire onderzoekscentrum Al-Tuweitha , even ten
zuiden van Bagdad.

Van de 12.000 pagina's die Irak dit weekeinde overlegde , arriveerden er zo'n
2.000 bij het IAEA in Wenen , dat zich concentreert op nucleaire wapens. UNMOVIC ,
dat zich richt op chemische , biologische en ballistische wapens , moet in New
York de rest onderzoeken. Hoe lang dit gaat duren , werd gisteren niet duidelijk.

In een volgens diplomaten verrassend besluit kwam de VN-Veiligheidsraad
gisteren overeen dat de vijf permanente leden , de VS , Rusland , China ,
Groot-Brittannie en Frankrijk , volledige inzage krijgen in Iraks verklaring. De
tien niet-permanente leden krijgen de verklaring pas als zij is vertaald ,
geanalyseerd en ontdaan van gevoelig materiaal , zoals mogelijke instructies voor
het maken van bommen. Volgens VN-diplomaten heeft dit besluit te maken met het
feit dat de permanente leden de meeste kennis hebben om het risico van
verspreiding van massavernietigingswapens te beoordelen.

In Iraks verklaring staan de namen vermeld van bedrijven en landen die
hebben bijgedragen aan Iraks wapenprogramma. Rusland zei gisteren Iraks
verklaring te zien als een bewijs dat het land wil meewerken. Diplomaten
verwachten dat Iraks verklaring voor negentig procent informatie zal bevatten ,
die Bagdad al eerder aan de VN gaf. «Het is de andere tien procent waar we in
geinteresseerd zijn» , zei een VN-diplomaat. ( Reuters , AP , BBC )

hoofdartikel : pagina 9

www.nrc.nl : dossier Irak


TAIL :
Internationale gewapende conflicten ; Buitenlandse betrekkingen ;
Binnenlandse politiek ; Bewapening ; Defensie ; Politiek en Staat ; Recht ;
Volkenrecht

