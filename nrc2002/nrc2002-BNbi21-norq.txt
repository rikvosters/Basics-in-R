DOCUMENT : 21 of 123

PAPER : NRC Handelsblad

DATE : December 13, 2002


BYLINE : DOOR EEN ONZER REDACTEUREN

SECTION : Binnenland ; Pg. 6

LENGTH : 286 words

DATELINE : DEN HAAG , 13 DEC.

BODY :

HEADLINE : Werkende vrouwen vaker in de WAO

In tegenstelling tot wat eerder werd aangenomen , hebben vrouwen met kinderen
een verhoogde kans om in de WAO te komen. Ook vrouwen zonder kinderen , ouderen ,
veelverdieners en mensen van Turkse of Marokkaanse afkomst lopen een groter
risico.

Dat blijkt uit een vandaag gepubliceerd onderzoek van het Centraal Bureau
voor de Statistiek ( CBS ) over het jaar 2000. In dat jaar kwamen in totaal 97.000
mensen in de WAO terecht. Dat komt overeen met vijftien van de duizend
werknemers , verzekerd voor arbeidsongeschiktheid.

Vrouwen lopen volgens het CBS duidelijk een groter risico arbeidsongeschikt
te worden dan hun mannelijke collega's. In 2000 vroegen twintig van de duizend
vrouwelijke werknemers een WAO-uitkering aan tegen twaalf van de duizend mannen.

Ook het hebben van kinderen maakt verschil , constateert het CBS na analyse
van de cijfers. Twee jaar geleden constateerde het Leidse onderzoekbuereau
AS/tri nog dat het hebben van een dubbele taak ( werk en zorg voor kinderen ) geen
reden voor een verhoogd WAO-risico was. Alleenstaande ouders lopen een
WAO-risico van 33 op de duizend. Partners met kinderen komen vaker op jongere
leeftijd in de WAO terecht dan stellen zonder kinderen.

Over het algemeen neemt de kans op arbeidsongeschiktheid ook sterk toe met
het vorderen van de leeftijd. In de leeftijd van 15 tot 25 jaar kwamen vijf op
de duizend werknemers in de WAO terecht. Dit aantal loopt op naarmate de
werknemers ouder worden.

Verder vragen werknemers in de schoonmaakbranche , sociale werkplaatsen ,
verpleeg- en bejaardenhuizen en uitzendkrachten vaker een WAO-uitkering aan.


TAIL :
Vrouwen ; Arbeid ; Sociale zekerheid ; Economie ; Sociale Economie ;
Maatschappij ; Bevolking

