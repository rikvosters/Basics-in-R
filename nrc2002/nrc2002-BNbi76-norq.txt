DOCUMENT : 76 of 123

PAPER : NRC Handelsblad

DATE : December 11, 2002


BYLINE : DOOR EEN ONZER REDACTEUREN

SECTION : Binnenland ; Pg. 3

LENGTH : 615 words

DATELINE : ROTTERDAM , 11 DEC.

BODY :

HEADLINE : Turkse raadsleden eisen maatregelen na beschuldigingen

Alle gemeenteraadsleden van Turkse afkomst willen dat minister Remkes ( VVD )
van Binenlandse Zaken disciplinaire maatregelen neemt tegen het Kernteam Noord-
en Oost-Nederland ( KNON ) . De 113 raadsleden in het land eisen dat de minister de
verantwoordelijken achter de «aanval» op hen aanpakt , zo bleek vanmorgen tijdens
een persconferentie in Amsterdam.

De gemeenteraadsleden voelen zich zwartgemaakt door een passage in het
rapport Algemene Criminaliteitsbeeldanalyse Turkije 2000-2001 van het KNON , dat
eerder deze week is bekendgemaakt. Daarin schrijft het kernteam dat «individuen
die actief zijn in , dan wel contacten hebben met Turkse criminele
samenwerkingsverbanden die zich bezighouden met de heroine- en cocainehandel ,
betrokken zijn bij de Nederlandse lokale en provinciale politiek».
Kernteamofficier van justitie R. van Tooren verklaarde dat circa tien leden van
gemeenteraden en provinciale staten van Turkse afkomst dubieuze contacten
onderhouden met criminelen. Een bewuste infiltratie van de Nederlandse ( lokale )
politiek door de Turkse georganiseerde misdaad werd echter niet geconstateerd.

De verontwaardigde raadsleden vinden het ontoelaatbaar dat een
overheidsapparaat «zonder keiharde bewijzen» volksvertegenwoordigers verdacht
kan maken. Ze willen ook dat de politie de namen van «verdachte» raadsleden
moeten bekendmaken.

«We zeggen niet dat de bevindingen van de politie per definitie onjuist
zijn» , aldus Zafer Yurdakul , namens D66 gemeenteraadslid in Amsterdam. «Die
kennen we niet eens.» Gezien de ernst van de beschuldiging , zou het KNON , een
landelijk opererend rechercheteam dat zich met de Turkse georganiseerde misdaad
bezig houdt , de namen van de betreffende politici moeten bekendmaken , vindt
Yurdakul. «Anders worden alle 113 raadsleden van Turkse en Koerdische afkomst
betiteld als politici die banden hebben met de maffia.»

Volgens minister Remkes is er geen aanleiding «om in algemene zin» te
twijfelen aan de integriteit van volksvertegenwoordigers van Turkse afkomst. «De
andere kant van de medaille is dat wij de ogen niet moeten sluiten voor het
signaal dat het Kernteam Noord- en Oost Nederland afgeeft» , aldus de minister
gisteren tijdens een door de PvdA'er Kalsbeek aangevraagd spoeddebat in de
Tweede Kamer. Volgens Remkes signaleert het kernteam dat in een zeer beperkt
aantal gevallen sprake is van ongewenste contacten tussen criminele Turken en de
lokale politiek. «Er is geen sprake van een verdenking in strafrechtelijke zin.
Ik zeg er overigens bij dat de AIVD geen aanwijzingen heeft voor het beeld dat
is opgeroepen door het Kernteam.»

Het Amsterdamse raadslid Bora Isik ( VVD ) heeft het «nog nooit meegemaakt»
dat hij werd benaderd door een lid van een criminele organisatie en zegt daarvan
ook geen voorbeelden te kennen uit zijn omgeving. «Ik ga wel naar Turkse clubs
en verenigingen , maar de mensen daar hebben gewoon de verwachtingen die ook
Nederlanders , Marokkanen van mij als raadslid hebben.»

Amsterdamse raadsleden namen het initiatief voor de persconferentie. De
Amsterdamse raad telt vier raadsleden van Turkse afkomst. Ze zijn lid van
GroenLinks , D66 en de PvdA en nemen over allerlei kwesties verschillende
partijstandpunten in maar «als puntje bij paaltje komt» zoeken ze elkaar op ,
zoals nu. D66-raadslid Yurdakul typeert het rapport als een «georganiseerde
aanval op multicultureel Nederland». «Hoe kan het zijn dat de politie
Nederlandse politici zomaar denkt te kunnen verdachtmaken. Wij zijn Nederlandse
volksvertegenwoordigers».


TAIL :
Minderheden ; Gemeentebestuur ; Drugsdelicten ; Recht ; Criminaliteit ;
Delicten ; Politiek en Staat ; Staatsrecht ; Gemeenten ; Maatschappij ;
Bevolking

