DOCUMENT : 77 of 78

PAPER : NRC Handelsblad

DATE : December 9, 2002


BYLINE : DOOR ONZE CORRESPONDENT RENEE POSTMA

SECTION : Voorpagina ; Pg. 1

LENGTH : 776 words

DATELINE : CSORNA , 9 DEC.

BODY :

HEADLINE : Komst EU beangstigt Hongaarse boer

De Hongaarse boer vreest het EU-lidmaatschap : West-Europese boeren gaan hem
wegconcurreren. Geen regering , geen systeem , geen bank zal hem helpen.

«Bij de vleesfabriek slachten ze deze week zogenaamd geen varkens. Lokaal
worden er in ieder geval geen varkens opgekocht. Maar ik weet toevallig wel dat
er zeven vrachtwagens vol goedkope varkens uit Nederland zijn binnengekomen.»
Oszkar Lengyel is boer in het westen van Hongarije. Met 130 hectare is hij geen
kleine jongen. Lengyel verbouwt suikerbieten en graan. In de stal heeft hij
1.300 varkens staan.

Voor Hongaarse begrippen is dat een groot bedrijf. Maar dat is geen garantie
voor de toekomst. De Hongaarse landbouw is de afgelopen vijftig jaar drie keer
doodziek gemaakt , vertelt hij. «De eerste keer na de communistische
machtsovername aan het einde van de jaren veertig , de tweede keer aan het eind
van de jaren vijftig , toen de communisten besloten dat alles weer anders moest
en de derde keer na de val van het communisme. Drie keer is alles leeggeroofd.
In Nederland hebben jullie er honderd jaar over gedaan om de landbouw te
ontwikkelen tot wat hij nu is. Hier ontbreekt iedere continuiteit.»

Lengyel is midden vijftig. Hij begrijpt niet dat de lidstaten van de
Europese Unie niet zien dat de directe inkomenssteun ook voor Hongaarse boeren
van vitaal belang is. De Europese Unie biedt voor het eerste jaar 25 procent van
wat de boeren binnen de bestaande lidstaten krijgen. Pas na negen jaar zal
Lengyel evenveel krijgen als zijn directe concurrent in Nederland. En dat
terwijl het goedkope varkensvlees uit ons land hem nu al om de oren vliegt.

«Als wij honderd procent zouden krijgen , zouden we ook kunnen leveren aan de
vleesfabriek tien kilometer verderop. Nu zijn we bij voorbaat kansloos in de
competitie op onze eigen markt.»

Collega Laszlo Horvath - met 160 hectare nog iets groter - schiet vol. Hij
leeft in een vijandige wereld die tot de laatste veer is kaalgeplukt. «Jullie
moeten begrijpen dat hier iedere context ontbreekt. In Nederland hebben de
boeren hun eigen belangen in melkfabrieken en slachthuizen. Hier is na het
communisme alles geprivatiseerd. De vleesfabriek even verderop is in
buitenlandse handen. In plaats van rekening te houden met onze belangen is dat
onze vijand.» Lengyel en Horvath kijken met grote angstige ogen naar de verdere
komst van de Europese Unie.

Even noordelijker , langs de Donau , verbouwen Jolan en Istvan Szenttamasi
groenten op tien hectare geestgrond. «Eigenlijk zijn we allemaal een beetje bang
voor de Europese Unie» , vertelt Jolan , terwijl ze de paprikaplanten laat zien.
De oogst is er net af. Hier en daar hangen nog kleine ronde paprikaatjes aan de
berijpte planten. Ze verbouwen alleen op de koude grond. Stoken is te duur.
Kassen ook. De Szenttamassi's hebben een hectare onder plastic staan. Voor de
rest proberen ze met folie op het land het seizoen wat op te rekken of eerder te
laten beginnen.

In hun angstdromen zien ze straks zeeen van goedkope Spaanse paprika de
Hongaarse markt opstromen. «Ik weet niet waar ze het van doen , maar die Spaanse
boeren stoken wel en blijven toch goedkoop. Daar kunnen wij niet tegen op» ,
glimlacht Jolan verontschuldigend. Met hun groenten komen Jolan en Istvan
sowieso niet in aanmerking voor directe inkomenssteun. Die is bestemd voor
graanboeren en veeboeren.  Vervolg HONGARIJE : pagina 8

HONGARIJE

Hongaarse boer moet alles zelf doen

Vervolg van pagina 1 Ze moeten het hebben van het geld dat beschikbaar wordt
gesteld voor de ontwikkeling van het platteland. Bij wijze van experiment heeft
Jolan al een project ingediend , maar het is niet aangenomen. De machine die zij
door de EU wilde laten financieren zou namelijk de productie vergroten en dat is
niet de bedoeling van de Europese geldschieters. Verbeteren mag wel , vergroten
niet. Ook Jolan benadrukt dat de boer zich nauwelijks tegen de Europese
concurrentie te weer kan stellen. Er is geen veilingsysteem dat voor een goede
prijs zorgt , er is geen bank die investeringen wil financieren. De Hongaarse
boer moet alles zelf doen. Over het Europese geld dat er straks aankomt maakt
Jolan zich weinig illusies. «We moeten nog helemaal leren hoe dat werkt. We
weten nog van niets. Alleen de consultants die weten hoe je een project moet
schrijven gaan straks geld verdienen. En trouwens , dat EU-geld is helemaal niet
zoveel als we denken. In ieder geval is het niet genoeg om de Hongaarse boeren
in de dorpen te houden.»

www.nrc.nl : dossier Uitbreiding EU


TAIL :
Buitenlandse betrekkingen ; Binnenlandse politiek ; Landbouw ; Economie ;
Bedrijfstakken ; Agrarische Sector ; Politiek en Staat

