DOCUMENT : 12 of 79

PAPER : NRC Handelsblad

DATE : December 13, 2002


BYLINE : DOOR ONZE KUNSTREDACTIE

SECTION : Kunst ; Pg. 8

LENGTH : 451 words

DATELINE : AMSTERDAM , 13 DEC.

BODY :

HEADLINE : Ook algemeen directeur weg bij Stedelijk ; Onvrede over beleid stad

Niet alleen artistiek directeur Rudi Fuchs , maar ook algemeen directeur
Stevijn van Heusden vertrekt bij het Stedelijk Museum in Amsterdam. Dat werd
gisteren bekend.

De voormalige directeur Kunsten van het ministerie van OCW werd in 2000 als
zakelijk directeur naast Fuchs benoemd. In februari 2002 werd Van Heusden
algemeen directeur en was Fuchs alleen nog verantwoordelijk voor het artistieke
beleid.

Van Heusden noemt het «nogal wiedes» dat zijn vertrek te maken heeft met de
woelige gemeentelijke besluitvorming over de verbouwing van het Stedelijk.

Bij zijn aantreden wilde hij «dat de toestand zich zou normaliseren» , zegt
hij. «Ik ben gevraagd om duidelijkheid te scheppen en met reele toekomstplannen
voor het Stedelijk te komen. Zo is het ook gebeurd. Onze voornaamste ambitie was
om de hele collectie te kunnen laten zien. De gemeente wist wat dat zou gaan
kosten , en heeft ons onderweg steeds het groene licht gegeven. In december 2001
kwam er zelfs een fors bedrag bij , en in september jl bleek toen dat het niet
door kon gaan. Daar zijn allerlei externe verklaringen voor gegeven , maar het
voornaamste probleem is mijns inziens dat de ambities van de stad met het museum
niet helder zijn. Onze wensen waren bekend , en niet buitensporig. Het
Rijksmuseum is duurder.»

De komende zes maanden zal Van Heusden zich nog bezighouden met de
uitwerking van het beperkte nieuwbouwplan van 57,6 miljoen euro waartoe het
college van Amsterdam begin deze maand besloot. Daarnaast neemt hij plaats in
een commissie die het gemeentebestuur moet adviseren over de toekomstige
bedrijfs- en directiestructuur van het Stedelijk. Plan van de gemeente is om het
museum te verzelfstandigen , om zo het vergaren van fondsen door bijvoorbeeld
sponsoring makkelijker te maken. Of er een of twee directeuren aan het hoofd
zullen staan is nog onduidelijk.

Het college beslist uiteindelijk hoe de nieuwe directie van het Stedelijk er
uit zal zien , maar in het Amsterdamse kunstcircuit gonzen nu al twee namen rond :
die van Wim Pijbes , directeur van de Kunsthal in Rotterdam , en van Saskia Bos ,
directeur van De Appel , een instelling voor hedendaagse kunst in de Nieuwe
Spiegelstraat in Amsterdam. In een reactie op het vertrek van Fuchs en Van
Heusden noemt directeur Ronald de Leeuw van het Rijksmuseum het «begrijpelijk»
dat een directie «het stokje overdraagt» als «de hoge ambities niet op dat
niveau verwezenlijkt kunnen worden.» John Leighton van het Van Goghmuseum , zegt
in Fuchs een gewaardeerde collega te zullen missen , maar noemt zijn vertrek een
«wijs besluit».


TAIL :
Lokale politiek ; Musea en galerieen ; Recht ; Politiek en Staat ;
Staatsrecht ; Gemeenten ; Binnenlandse Politiek

