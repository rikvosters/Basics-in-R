DOCUMENT : 6 of 79

PAPER : NRC Handelsblad

DATE : December 14, 2002


BYLINE : DOOR ONZE REDACTEUR MARK DUURSMA

SECTION : Kunst ; Pg. 8

LENGTH : 502 words

DATELINE : ROTTERDAM , 14 DEC.

BODY :

HEADLINE : Amerikanen jaloers na kunstexcursie

Directeuren van Amerikaanse kunstfondsen keken deze week hoe het Nederlandse
cultuurbeleid werkt. Vier jaar lang subsidie : «unbelievable ! »

Leve Amerika , waar bedrijven zich om kunst bekommeren en particulieren
miljoenen aan musea schenken. Waar de hele discussie over private financiering
van cultuur , die in Nederland na lang sluimeren plotseling in alle hevigheid is
opgebloeid , geen discussie is maar een gegeven. Nu private financiering wordt
beschouwd als de toekomst , geldt Amerika als lichtend voorbeeld.

En wat blijkt ? Amerikaanse kunstbazen zijn jaloers op onze Cultuurnota , met
z'n vierjaarlijkse subsidiering van culturele instellingen. Op het feit dat
Nederlandse burgers het vanzelfsprekend en terecht vinden dat de overheid geld
geeft aan cultuur , en dat die overheid dat als taak beschouwt. Wees blij met wat
je hebt , en don't take it for granted , luidt hun advies.

De beide methoden van kunstfinanciering werden donderdag in de Rotterdamse
Zaal de Unie naast elkaar gelegd , als onderdeel van een driedaags programma voor
vier directeuren van Amerikaanse kunstfondsen , die graag meer wilden weten over
het Nederlandse cultuurbeleid. Initiatiefnemers zijn de Stichting Internationale
Culturele Activiteiten ( SICA ) en het Nederlandse Consulaat-Generaal in New York.
Aan Nederlandse kant waren er behalve fondsdirecteuren en OCenW-ambtenaren
vooral bazen van Rotterdamse kunstinstellingen aanwezig.

Opvallend was de nauwelijks verholen jaloezie van mensen als Penny Ojeda van
de National Endowment for the Arts ( NEA ) en Ted Berger van de New York
Foundation for the Arts. De NEA , met een jaarbudget van 115 miljoen dollar het
grootste kunstfonds , moet elk jaar opnieuw het budget bij elkaar bedelen bij het
Congres. Ojeda gaat proberen of ze Congresleden ook zo'n kunstexcursie naar
Nederland kan laten maken. De zekerheid van vier jaar subsidering vinden de
Amerikanen «unbelievable».

In Nederland wordt nu gepleit voor meer fiscale maatregelen , bijvoorbeeld
verhoging van de aftrekbaarheid , die het schenken door particulieren aan musea
aantrekkelijker moet maken. Denk niet dat je er bent met dergelijke fiscale
prikkels , waarschuwden de Amerikaanse gasten. Want de culture of giving is
vooral een mentaliteitskwestie : schenkers moeten zich betrokken voelen ,
ontvangers moeten trots zijn op schenkingen. Dat past beter in de Amerikaanse
traditie , waar particulieren liever zelf beslissen hoe ze hun geld besteden. In
Nederland is de zorg voor cultuur uitbesteed aan de overheid , en worden rijken
die iets «moois» willen doen met wantrouwen bejegend.

Als je ons als voorbeeld neemt , zeiden de Amerikanen , bedenk dan wel dat
zeventig procent van de kunstfinanciering afkomstig is van particulieren. De
bijdrage van bedrijven is relatief gering. Kunsthal-directeur Wim Pijbes wist
wel wat de kern is van publieke en private samenwerking : hij moet nog meer thee
gaan drinken met rijke oude dames.


TAIL :
Kunst ; Overheidssteun ; Economie ; Nationale Economie ; Kunst en Cultuur

