DOCUMENT : 99 of 111

PAPER : NRC Handelsblad

DATE : December 9, 2002


BYLINE : DOOR ONZE CORRESPONDENT FRANK KUIN

SECTION : Buitenland ; Pg. 8

LENGTH : 1005 words

DATELINE : OTTAWA , 9 DEC.

BODY :

HEADLINE : «Oneerlijk Kyoto is het beste wat we hebben» ; Gesprek met Canadese minister van Milieu

Vandaag besluit Canada over ratificatie van het Kyoto-protocol. De Canadese
minister van Milieu heeft kritiek op zowel de onwillige VS als de halsstarrige
EU.

«Canada wil aantonen dat de reductie van broeikasgassen die
klimaatverandering veroorzaken mogelijk is zonder grote economische gevolgen» ,
zegt de Canadese minister van Milieu , David Anderson. «Dat is een praktische les
voor onszelf en voor de rest van de wereld. Met name voor de Amerikanen , die
over enkele jaren hun standpunt wel zullen veranderen ten gunste van een
krachtig beleid om klimaatverandering te voorkomen. Zij zullen naar ons kijken
en zeggen : als jullie het kunnen , dan wij wellicht ook.»

Canada zit tussen twee vuren. De afwijzing door de Amerikaanse president
George Bush van het Kyoto-protocol over het terugdringen van de uitstoot van
broeikasgassen was volgens Anderson «een enorme hindernis» voor zijn land. Maar ,
voegt hij eraan toe , Canada is ook teleurgesteld in de «ongevoelige» houding van
de Europese Unie. Europese halsstarrigheid heeft de zaak in de afgelopen jaren
meer kwaad dan goed gedaan , vindt de minister.

Toch zal het Canadese Lagerhuis vanavond bijna zeker instemmen met
ratificatie van het protocol , dat binnen tien jaar een reductie van de uitstoot
van broeikasgassen , zoals kooldioxide ( CO2 ) voorschrijft tot 5,2 procent onder
het niveau van 1990. Als ook Rusland «Kyoto» ratificeert - onontbeerlijk na de
Amerikaanse afwijzing - treedt het protocol officieel in werking.

De Canadese ratificatie is in eigen land niet onomstreden , vooral door de
terugtrekking van de VS. Wegens de nauwe economische banden tussen de twee
landen - 85 procent van Canadese export gaat naar de VS - vrezen Canadese
bedrijven dat Kyoto hun concurrentiepositie zal schaden. Industrieen , met name
in olieproducerend Alberta , voorspellen dat honderdduizenden banen verdwijnen.

De anti-Kyotolobby wijst erop dat behalve de VS ( ruim een derde van de
uitstoot van CO2 wereldwijd ) ook andere grote vervuilers als India , Brazilie en
Mexico gewoon kunnen blijven uitstoten , omdat ze gelden als derdewereldlanden.
Hoewel Canada , met zijn koude klimaat en grote afstanden , per hoofd van de
bevolking een van de grootste vervuilers is , is de totale Canadese uitstoot ,
wereldwijd een paar procent , niet de moeite waard om eenzijdig de Canadese
economie voor te laten ontsporen , menen tegenstanders.

Maar Canada huivert van Bush' unilateralisme. Zijn besluit om niet mee te
doen aan Kyoto was «een verkeerde beslissing» , vindt Anderson. «Als we allemaal
achterover zitten en wachten tot iemand anders iets doet , dan komt er nooit wat
van. De Amerikanen doen heel weinig , de Europeanen hadden meer kunnen doen , de
ontwikkelingslanden doen helemaal niets.»

Canada gelooft heilig in internationale samenwerking binnen de Verenigde
Naties en noemt ratificatie van Kyoto daarom «een verstandige zet». Wel is
Anderson het met het Canadese bedrijfsleven eens dat «ratificatie vergaande
gevolgen voor ons heeft , ernstiger dan voor Europa.» Het zou de Europeanen dan
ook sieren als ze wat meer begrip zouden hebben voor Canada's positie , aldus de
minister.

«De EU heeft belabberd onderhandeld , » aldus Anderson. «Als ze het een beetje
beter hadden gedaan , dan hadden de Amerikanen nog ondertekend voor de verkiezing
van Bush. De regering-Clinton wilde tot een akkoord komen , maar de Europeanen ,
onder druk van de milieuorganisaties die de politieke realiteit niet begrepen ,
maakten ratificatie onmogelijk.»

Sindsdien is Canada herhaaldelijk met de EU in botsing gekomen over Kyoto.
Het land stelde harde voorwaarden om mee te blijven doen. Zo bedong Canada
punten voor zogeheten sinks , bossen die CO2 uit de atmosfeer opnemen. Bovendien
maakte Canada zich sterk voor de verhandeling van emissierechten , die het land
toestaan om een overschot aan reductie van andere landen te «kopen» als het zijn
eigen doelstellingen niet haalt. Milieuorganisaties en de EU , die vinden dat elk
land ook zelf tot reele reducties van CO2-uitstoot moet komen , beschouwen deze
herzieningen als verwateringen van het protocol.

«De Europeanen begrijpen het belang van wereldwijde emissiereducties niet» ,
zegt Anderson. «Ze zijn te gefixeerd op de uitstoot per land. Het maakt niet uit
of een ton CO2 de lucht ingaat in Congo , Cuba of Canada. De Europeanen hebben
een koepel binnen de EU , maar ze zijn tegen zo'n aanpak door anderen.»

Verder wil Canada worden beloond voor vermindering van de Amerikaanse
uitstoot van CO2 dankzij schone elektriciteit uit Canadese waterkrachtcentrales.
«Als je de uitstoot van de VS verlaagt door hun schone energie te leveren , gaan
emissies omlaag en wordt de atmosfeer van de aarde verbeterd , » redeneert
Anderson. De EU heeft dit met volgens hem «irrationele» tegenargumenten
afgewezen. «Als er schone energie gaat van een niet-Kyotoland naar een
Kyotoland , dan wordt het Kyotoland daarvoor beloond. Maar als de schone energie
van een Kyotoland naar een niet-Kyotoland gaat , telt dat niet. Dat is
onredelijk. Het ontmoedigt de ontwikkeling van schone energie.»

De 240 megaton CO2-uitstoot die Canada volgens Kyoto moet verminderen , wil
Canada voor een kwart halen uit de verkoop van schone energie aan de VS. En
derde moet komen van de sinks. De rest moet worden gehaald uit daadwerkelijke
reducties ( zeventig megaton door bedrijfsleven en overheid , dertig megaton door
consumenten ) . Onlangs ontvouwde Anderson een «uitdaging aan Canadezen» om de
persoonlijke uitstoot van CO2 met een ton per persoon terug te dringen , onder
meer door de auto vaker te laten staan en huizen beter te isoleren.

«We zijn bereid om van start te gaan , omdat we denken dat het van essentieel
belang is en dat andere landen aan boord zullen komen , » aldus Anderson. «Kyoto
is zeer oneerlijk , maar het is een begin en op dit moment het beste wat we
hebben.»

De Canadese minister van Milieu David Anderson ( Foto AP )


TAIL :
Klimatologie ; Milieuverontreiniging ; Natuur en Milieu ; Milieu ;
Wetenschap en Techniek ; Exacte Wetenschappen

