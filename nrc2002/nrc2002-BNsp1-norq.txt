DOCUMENT : 1 of 80

PAPER : NRC Handelsblad

DATE : December 14, 2002


BYLINE : C.A. WENNINK-ZUIJDWIJK , HUIZEN ( N.H. )

SECTION : Sport ; Pg. 9

LENGTH : 638 words

BODY :

HEADLINE : Abortus ; Reactie op het omstreden recht van geestelijk gehandicapten op kinderen

Als ouder van een verstandelijk gehandicapte dochter heb ik er behoefte aan
te reageren op het artikel «Ongelukkig geboren» van Mariel Croon ( Z , 7
december ) . Het zal een jaar of vijftien geleden zijn dat wij er bij toeval
achter kwamen dat onze dochter zwanger was. Bij toeval ! Onze dochter woonde ( en
woont ook nu ) met gelijkgestemden in een dependance van een gezinsvervangend
tehuis en ze is redelijk zelfstandig. Ze heeft een vaste relatie : door de week
wonen ze gescheiden , in het weekend bij elkaar. Dat hebben wij , als ouders , zo
beslist. Misschien hard , maar in onze ogen wel verstandig. Beiden kunnen zich
als individu , met behulp van familie en professionele begeleiding , redelijk
staande houden. Bij volledig samenwonen of trouwen zou het al gauw verworden tot
een afglijden naar een asociaal leefpatroon. Wie is daarbij gebaat ? Hebben wij
als verzorgers niet ook de verplichting te denken voor onze verstandelijk
gehandicapte medemens , die immers zelf niet in staat is alle consequenties van
haar/zijn daad te overzien ?

Welke weldenkende mensen zitten er in de Gezondheidsraad , die beslissen dat
verstandelijk gehandicapten niet zomaar het recht op ouderschap ontzegd kan
worden ? Laten we ervan uitgaan dat stappen die door wie dan ook genomen worden ,
weloverwogen zijn en niet «zomaar» ! De verstandelijk gehandicapte denkt niet na
over de consequenties van het ouderschap. Hun enige ( bijna dierlijke ) behoefte
is het hebben van een kind ; iets hebben om voor te zorgen. Op het moment dat die
behoefte bevredigd wordt , eindigt «het geluk» en begint de ellende voor iedereen
die ermee te maken krijgt : ouders , broers , zussen , professionele begeleiders ,
want die zijn uiteindelijk verantwoordelijk voor de opvoeding.

Zo was het bij ons ook , vijftien jaar geleden. Onze dochter bleek vijf
maanden zwanger te zijn ! Binnen 24 uur moesten we voor haar beslissen wat ons te
doen stond : het kindje geboren laten worden of abortus. Een loodzware keuze
tussen gevoel en verstand. Wij , ouders , hebben niet het eeuwige leven. Onze
andere twee gezonde kinderen hebben overwogen de opvoeding voor hun rekening te
nemen , maar moesten zelf nog aan een gezin beginnen en waren nog te jong om deze
taak op zich te nemen.

Wij besloten in overleg met onze huisarts tot abortus over te gaan ; in onze
ogen de enig juiste beslissing. Hoeveel pijn dat ons heeft gegeven is in woorden
niet uit te drukken : een blijvend onzichtbaar litteken. Maar beter zo dan
geconfronteerd te worden met de geboorte van misschien een verstandelijk
gehandicapt kleinkind of een gezond kind , dat niet door eigen zwakbegaafde
ouders opgevoed kan worden , met als gevolg uithuisplaatsing , pleeggezin , tehuis.
Een definitief afsnijden van de navelstreng.

«Je kunt niemand het ouderschap ontzeggen» lees ik verder in het artikel.
Maar hebben wij als samenleving , als verwanten , niet ook de plicht de
ongeborenen te beschermen , hu leed te besparen , door eventueel nageslacht - nu
die mogelijkheid er is - niet geboren te laten worden. Sentiment is in deze
kwestie een slechte raadgever.

Ik hoop van harte dat het kabinet in het voorjaar , ongeacht welke
geloofsovertuiging dan ook , een verstandig , weloverwogen besluit gaat nemen door
ervoor te zorgen dat de kwetsbaren onder ons in deze verindividualiserende
maatschappij de zorg krijgen die ze verdienen. Zorg met verstand en met een
lange-termijnvisie. Daar is iedereen bij gebaat , bovenal de verstandelijk
gehandicapte zelf en haar/zijn eventuele nageslacht.

Gelukkig zijn we gelijkwaardig aan elkaar , helaas niet gelijkdenkend ,
waardoor wij verplicht zijn beslissingen voor anderen te moeten blijven nemen.


TAIL :
Opvoeding ; Zwangerschap ; Verstandelijk gehandicapten ; Gezondheid ;
Gezondheidszorg ; Gehandicaptenzorg ; Maatschappij ; Sociaal Cultureel ;
Samenlevingsvormen en Relaties

