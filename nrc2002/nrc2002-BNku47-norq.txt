DOCUMENT : 47 of 79

PAPER : NRC Handelsblad

DATE : December 11, 2002


BYLINE : DOOR BIANCA STIGTER

SECTION : Kunst ; Pg. 11

LENGTH : 497 words

BODY :

HEADLINE : Thekla Reuten

De Nederlandse actrice Thekla Reuten speelde in korte tijd in een groot
aantal films. Alle andere actrices in «De tweeling» werden zo gecast dat ze bij
haar pasten.

Ze heeft helderblauwe ogen en een sterk aanwezige mond , zegt Thekla Reuten ,
een Nederlandse actrice die dankzij deze en andere eigenschappen al in een
tamelijk groot aantal films heeft gespeeld. Ze speelt nu een van de hoofdrollen
in De tweeling , de verfilming van het gelijknamige boek van Tessa de Loo.
Daarvoor was ze onder meer te zien in De trip van Teetje ( Paula van der Oest ,
1998 ) , Het veertiende kippetje ( Hany Abu-Assad , 1998 ) , Kruimeltje ( Maria Peters ,
1999 ) en Iedereen beroemd ! ( Dominique DeRuddere , 2000 ) . Toch doet Reuten mij op
de eerste plaats nog steeds aan een schilderij denken. De actrice had model
kunnen staan voor Vermeers Meisje met de parel. Reuten speelt binnenkort in een
Amerikaanse televisiefilm over de zeventiende-eeuwse schilder. Misschien is ze
daarin wel het meisje met de parel.

Thekla Reuten ( Bussum , 16 september 1975 ) wist al vroeg dat ze actrice wilde
worden. Na het vwo werd ze meteen aangenomen op de toneelschool in Amsterdam ,
waar ze in haar laatste jaar al door casting agents als potentiele ster werd
gespot en meteen aan het werk kon. Dat ze tot nu toe vaker in films heeft
gespeeld dan op het toneel heeft gestaan , ligt volgens Reuten vooral aan haar
leeftijd. «Ik heb nu een leeftijd waarvoor veel filmrollen worden geschreven.
Daar hoeven we niet moeilijk over te doen , toch ? Jong en fris is prettig als het
om film gaat» , zegt de actrice. Maar Reuten speelt niet alleen frisse jonge
dingen. De actrice beschikt over de gave in een rol te verdwijnen , ook al zal
dat talent misschien naar de achtergrond verdwijnen als ze bekender wordt. Tot
nu toe was ze onder meer een tuttige verpleegster , een onwillig zangeresje , een
doortrapte drugssmokkelaar en de rijke moeder van een straatschoffie.

Op televisie is Reuten tot nu toe nog minder te zien geweest dan in het
theater. Ze speelde in de tv-serie Wij , Alexander en de telefilm Bella Bettien.
Aan soaps heeft ze geen behoefte , ook al lijkt het haar soms te steken dat je in
Nederland alleen door het spelen in een soap heel beroemd kunt worden. Aan
«echte» roem proefde Reuten even toen de Belgische film Iedereen Beroemd ! was
genomineerd voor een Oscar voor beste buitenlandse film en Reuten naar Hollywood
afreisde. «In die korte periode heb ik wel ondervonden hoe gemakkelijk het is om
sterallures te krijgen. Ik moest mezelf soms echt tot de orde roepen : nee ,
meisje , je draagt gewoon je eigen tas ! » , zei ze eerder dit jaar in het Algemeen
Dagblad.

Inmiddels heeft Reuten ook haar vleugels uitgeslagen naar Italie. Reuten ,
die de taal machtig is dankzij haar Italiaanse moeder , speelde onlangs de
titelrol in Una bella che non lascia scampo. In het Engels heet deze film van
Francesca Pirani An Inescapable Beauty.

Foto Hollandse Hoogte


TAIL :
Filmindustrie ; Kunst en Cultuur ; Kunst ; Film

