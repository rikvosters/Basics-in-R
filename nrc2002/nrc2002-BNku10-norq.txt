DOCUMENT : 10 of 79

PAPER : NRC Handelsblad

DATE : December 13, 2002


SECTION : Kunst ; Pg. 8

LENGTH : 655 words

BODY :

HEADLINE : Het rapport...

Op pijnlijke wijze heeft de parlementaire enquetecommissie bouwnijverheid in
ruim 3.000 pagina's het Nederlandse bouwkartel blootgelegd. In haar gisteren
gepresenteerde eindraport trekt de commissie conclusies die er niet om liegen.
Mededingingsrechtelijke overtredingen zoals vooroverleg over prijzen en
martkverdeling bleken tot voor kort structureel voor te komen. Soms gingen deze
gepaard met fiscale fraude en valsheid in geschrifte. Om opdrachtgevers te
vriend te houden hield de bouwsector een , zoals de commissie het uitdrukt ,
«cultuur van smeren en feteren van ambtenaren» in stand.

Het beeld dat resteert is dat van een geperverteerde bedrijfstak. Aan de
bouw is het verbod van de Europese Commissie op vooroverleg , prijsafspraken en
marktverdeling volledig voorbijgegaan. Met schaduwboekhoudingen en informele
overleggen is het door Brussel verboden systeem gewoon voortgezet. Een systeem
dat zich onttrekt aan de wetten van de markt en zodoende slecht presterende
bedrijven beschermt en innovatie afremt.

Treurig is het ook gesteld met de institutionele controlemechanismen. Want
een andere conclusie van de commissie is dat de toezichthoudende
overheidsinstanties en ook de brancheorganisaties niet effectief hebben
opgetreden tegen het wijdverbreide kartelsysteem. Daardoor hebben delen van de
bouwnijverheid er jarenlang een «bedrijfsmatig dubbelleven» op kunnen nahouden.
Dit roept allereerst vragen op bij de rol van de accountants. Onkreukbaarheid is
een woord dat zit vastgeklonken aan deze beroepsgroep. De enquetecommissie stelt
in het rapport dat het vertrouwen in de accountancy door de enquete is
«geschaad». Een harder oordeel is voor uitgerekend deze categorie haast niet
mogelijk.

Vraagtekens kunnen eveneens worden gezet bij de rol van de Nederlandse
Mededingingsautoriteit ( NMa ) . De bouwsector stond bij deze instantie bekend als
een risicovolle , maar daaraan zijn vervolgens geen beleidsconclusies verbonden.
Het bekend worden van de schaduwadministratie van Koop Tjuchem leidde niet tot
actie bij de NMa. Ook op latere meldingen werd niet gereageerd. Er moet dan ook
nodig wat gebeuren aan de slagkracht van de mededingingsautoriteit.

Vaststaat dat de praktijken van de bouwnijverheid de overheid en dus de
belastingbetaler zeer veel geld hebben gekost. De commissie heeft zich niet
begeven in het noemen van exacte bedragen , maar de indicaties op basis van
mislukte openbare aanbestedingen zijn veelzeggend genoeg. Het gaat om een
ophoging van 8,8 procent. Als alle grote bouwprojecten in aanmerking worden
genomen , kan het haast niet anders dan om honderden miljoenen gaan. Geld dat
spoorloos verdwenen is.

In de eerste reacties beloven alle betrokkenen beterschap. Het hiervoor
bestemde woord «cultuuromslag» is dan ook al weer diverse malen gevallen. Het is
de hoogste tijd dat de bouwnijverheid zich ontwikkelt tot een «normale»
bedrijfstak waarin men opereert op basis van gezonde concurrentieverhoudingen.
Tussen woord en daad zit zeker in deze sector , waar iedereen elkaar kent , nog
een lange tijd. Het zal dan ook vooral van de vragende partij - de overheid dus
- moeten komen om de bouwsector te disciplineren. Een wettelijke regeling van
aanbestedingen kan hierbij behulpzaam zijn. Voorts is het van het grootste
belang dat de diverse overheden de integriteitsregels voor hun eigen ambtenaren
aanscherpen , zodat zij niet in de verleiding kunnen komen voor de verlokkingen
van bedrijven die opdrachten willen binnenhalen.

De titel van het enqueterapport luidt «De bouw uit de schaduw». Dat is
vanzelfsprekend een nobel streven. Maar tevens is er de wetenschap dat over de
eigen schaduw heen springen slechts weinigen is gegeven. Een ding is duidelijk :
om de bouwsector weer gezond te krijgen zal er meer nodig zijn dan het
uitspreken van goede bedoelingen.


TAIL :
Fraude en corruptie ; Bouwnijverheid ; Economie ; Bedrijfstakken ; Recht ;
Criminaliteit ; Delicten

