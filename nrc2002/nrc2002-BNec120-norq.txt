DOCUMENT : 120 of 201

PAPER : NRC Handelsblad

DATE : December 11, 2002


BYLINE : DOOR ONZE FINANCIELE REDACTIE

SECTION : Economie ; Pg. 17

LENGTH : 382 words

DATELINE : AMSTERDAM , 11 DEC.

BODY :

HEADLINE : Europa volgt Wall Street omhoog

De Europese effectenbeurzen waren vanmorgen gunstig gestemd , en volgden
daarmee de koersstijging in Verenigde Staten , waar het Dow Jones-gemiddelde met
100 punten steeg.

In Amsterdam noteerde de AEX-index aan het einde van de ochtend een stijging
van 4,82 punten ( 1,4 procent ) op een stand van 335,87 punten.

De CAC-index in Parijs steeg 1,5 procent , evenals de FTSE-index in Londen.
Alleen de DAX-index in Frankfurt bleef een beetje achter met een winst van 1
procent.

Het besluit gisteren van de Amerikaanse centrale banken om de rentetarieven
te handhaven was in lijn met de verwachtingen. De toelichting van bankpresident
Alan Greenspan zorgde evenmin voor verrassingen.

De grootste stijger in de AEX-index was handelshuis Buhrmann met een plus
van 7 procent op 4,41 euro. Het bedrijf maakte voorbeurs bekend dat het met
Heidelberger Druckmaschinen overeenstemming heeft bereikt over de voortzetting
van Buhrmanns verkooprechten in zes Europese landen.

Opvallende stijger was voedingsconcern Nutreco. Het fonds kreeg er ruim 5
procent bij op 16,80 euro. Dit heeft te maken met problemen bij een Noorse
concurrent ( Pasfish ) , waar Nutreco mogelijk van kan profiteren.

In Frankfurt was cosmeticaconcern Beiersdorf , bekend van Nivea , een
opvallende stijger met tien procent. Volgens het Duitse tijdschrift Focus Money
heeft Procter & Gamble een bod van 5,5 miljard euro uitgebracht op het belang
van 44 procent dat bankverzekeraar Allianz in Beiersdorf heeft.

In Parijs was vooral veel te doen om de bankenstrijd tussen Credit Agricole
en BNP Paribas. Beide banken willen de macht grijpen bij concurrent Credit
Lyonnais. Credit Agricole maakte woensdag bekend dat het zijn belang in Lyonnais
heeft verhoogd tot 17,4 procent. BNP bezit een belang van 16,4 procent. De
verwachting is nu dat BNP weer een tegenzet zal doen in de al drie weken durende
strijd.

De effectenbeurs in Tokio is vanmorgen voor de derde achtereenvolgende dag
met verlies gesloten. De Nikkei-index daalde 76,86 punten ( 0,9 procent ) tot
8727,66.

De overige beurzen in het Verre Oosten daalden eveneens. De Hang Seng-index
in Hongkong eindigde 0,7 procent lager. De Zuid-Koreaanse en Australische
aandelenbeurzen verloren beide 0,55 procent.


TAIL :
Financiele markten ; Economie ; Financien

