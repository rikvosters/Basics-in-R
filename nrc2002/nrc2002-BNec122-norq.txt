DOCUMENT : 122 of 201

PAPER : NRC Handelsblad

DATE : December 11, 2002


BYLINE : DOOR ONZE CORRESPONDENT

SECTION : Economie ; Pg. 17

LENGTH : 327 words

DATELINE : ROME , 11 DEC.

BODY :

HEADLINE : Topman Fresco van Fiat wil niet weg

Bestuursvoorzitter Paolo Fresco van de Italiaans autofabrikant Fiat weigert
op te stappen. Hij weerstaat de druk van de familie Agnelli die eenderde van het
bedrijf bezit , en hij wordt daarin gesteund door vier banken. Dat zijn de banken
die deze zomer 3 miljard euro hebben vrijgemaakt om het zwaar verlies leidende
Fiat er bovenop te helpen.

De andere sterke man in het Fiatbestuur , de gedelegeerd bewindsvoerder
Gabriele Galateri , heeft zijn ontslag wel ingediend. Hij zal vertrekken zo gauw
er een opvolger is aangesteld.

Terwijl het bestuur druk doende is het bedrijf te reorganiseren , heeft de
familie Agnelli het vertrouwen in het management opgezegd. Dit weekeinde heeft
Umberto Agnelli , de jongere broer van de voormalig grote man van Fiat Gianni
Agnelli , zowel Fresco als Galateri de wacht aangezegd. Galateri , een intimus van
de familie die elke zondag met de Agnelli's dineerde , is te verstaan te geven
dat hij niet alleen Fiat moet verlaten , maar dat hij ook zijn oude baan bij een
financieringsbedrijf van Fiat niet terugkrijgt. Acht maanden geleden is Galateri
op uitdrukkelijk verzoek van de familie en tegen zijn zin aangesteld als
gedelegeerd bewindvoerder , een functie waarin hij zich nooit goed heeft gevoeld.

Fresco is in 1998 door de Agnelli's bij het Amerikaanse conglomeraat General
Electric weggehaald om een samenwerkingsverband tussen Fiat en andere
autoproducenten voor te bereiden. Fresco weigert nu op te stappen , omdat «hij
het beneden de waardigheid van een raad van bestuur» vindt om op een dergelijke
manier te worden weggestuurd. «Als dit doorgaat verdwijnen alle regels en
verliest een bedrijf zijn zelfbewustzijn en zijn waardigheid» , aldus Fresco in
een interview met dagblad La Repubblica.

Volgens bronnen rondom het bedrijf zou tijdnood de familie Agnelli er toe
hebben gebracht hard op te treden. Het bedrijf verliest maandelijks 100 miljoen
euro.


TAIL :
Auto ; Industrie ; Economie ; Bedrijfstakken

