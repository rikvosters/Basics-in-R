DOCUMENT : 65 of 78

PAPER : NRC Handelsblad

DATE : December 10, 2002


BYLINE : DOOR EEN ONZER REDACTEUREN

SECTION : Voorpagina ; Pg. 1

LENGTH : 694 words

DATELINE : ZEIST , 10 DEC.

BODY :

HEADLINE : Betaald voetbal lijdt 80 miljoen verlies

De clubs in het betaalde voetbal hadden aan het eind van het vorige seizoen
een tekort van tachtig miljoen euro. Slechts twaalf van de 36 clubs in de ere-
en eerste divisie sloten het seizoen 2001-2002 met winst af ; een jaar eerder
waren dat er nog 22. Dit bleek gisteren bij de algemene ledenvergadering van de
sectie betaald voetbal van de KNVB.

De omzet in het betaalde voetbal steeg het laatste seizoen met 11 procent
tot 349 miljoen euro. Het tekort nam echter veel sterker toe : van 26 miljoen
euro aan het eind van het seizoen 2000-2001 tot 80 miljoen euro in juni , wat
ruim een verdrievoudiging is.

De verslechtering van de financiele situatie komt vrijwel geheel voor
rekening van de clubs in de eredivisie. Die zagen hun tekort groeien van 24
miljoen tot 72 miljoen euro , waarvan overigens alleen al bij Ajax 25,8 miljoen
euro. Ook NAC , Vitesse , Fortuna en Sparta dragen fors bij aan de toename van het
verlies.

In de eerste divisie was er , zij het op kleinere schaal , ook sprake van een
forse groei van het tekort : van bijna drie tot zo'n acht miljoen euro.

De voetbalbond ziet als belangrijkste oorzaak voor de oplopende verliezen
het wegvallen van vergoedingssommen door de geringe beweging op de
transfermarkt. In het seizoen 2000-2001 verdienden de eredivisieclubs , onder
meer door de bedongen afkoopsommen bij voortijdig vertrek van spelers , nog een
miljoen euro aan transfers. Het afgelopen voetbaljaar resulteerde het aan- en
verkoopbeleid voor de clubs in een nadelig saldo van 21 miljoen euro.  Vervolg
KNVB : pagina 11

KNVB

Salaris van voetballer gaat dalen

Vervolg van pagina 1 De clubs hadden afgelopen seizoen ook te maken met een
forse dalingen de post «buitengewone baten» , zoals subsidies van de overheid.
Het gaat om een bedrag van 21 miljoen euro.

Henk Kesler , directeur betaald voetbal van de KNVB , verwacht een
«trendbreuk» bij de uitgaven voor de spelerssalarissen voor het huidige seizoen.
Die kostenpost groeide vorig jaar in de eredivisie nog met 12 procent in de
eredivisie , maar daalde met 6 procent in de eerste divisie. Kesler verwacht dat
in het lopende seizoen de spelerskosten afnemen met 10 tot 12 procent ( 18 tot 22
miljoen euro ) . In de eredivisie dalen dan de uitgaven daarvoor met 9 tot 11
procent. «Voor het eerst lopen de spelerssalarissen terug» , constateert Kesler
tevreden.

De verslechterde financiele situatie van het betaalde voetbal vormde
gisteravond een stok achter de deur bij de discussie over een nieuw ,
aangescherpt licentiesysteem. De voetbalbond wil dat vanaf het seizoen 2004-2005
invoeren. De clubs worden dan gewogen op hun financiele situatie en verdeeld
over drie categorieen. Organisaties met een slecht beleid komen onder curatele
van de KNVB te staan. De clubs gingen gisteravond wel akkoord met de invoering
van het model maar nog niet met de sancties. Die lopen in het voorstel uiteen
van puntenmindering in de volgende competitie tot verplichte degradatie en
uitsluiting van nacompetitie of Europees voetbal. Met als uiterste straf het
intrekken van de licentie.

Volgend seizoen wordt reeds proefgedraaid met het nieuwe systeem , zonder dat
er consequenties aan verbonden worden. Over de sancties moet dan uiterlijk in de
najaarsvergadering van 2003 worden beslist. «Als het dan niet lukt moeten we
maar besluiten om het licentiesysteem af te schaffen» , meent Kesler. Maar dan
lijdt het Nederlandse voetbal internationaal gezichtsverlies omdat de KNVB een
van de initiatiefnemers was van het Europese licentiesysteem dat ook wordt
ingevoerd in 2004-2005.

De discussie concentreerde onder meer op de taken en bevoegdheden van de
toezichthouder die de financieel zwakkere clubs krijgen toegewezen. Deze moet
volgens het voorstel van de bond bij deze clubs zijn goedkeuring hechten aan
uitgaven boven de 10.000 euro en controle uitoefenen op de liquiditeit.

De clubs zijn bang dat ze door een «boze politieman» worden gecontroleerd.
«Daar is geen sprake van» , aldus Kesler. «Het gaat erom dat clubs bereid zijn
zelf te saneren. Dan kan de totale financiele huishouding van het betaalde
voetbal over twee jaar weer op orde zijn.»


TAIL :
Voetbal ; Sport

