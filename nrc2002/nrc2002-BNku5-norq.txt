DOCUMENT : 5 of 79

PAPER : NRC Handelsblad

DATE : December 14, 2002


BYLINE : DOOR SANDRA SMALLENBURG

SECTION : Kunst ; Pg. 8

LENGTH : 813 words

DATELINE : DEN HAAG , 14 DEC.

BODY :

HEADLINE : Musea ambitieus van start

Den Haag is twee nieuwe musea rijker , die vandaag voor het publiek open
gaan. De Amerikaanse kunstenaar Raymond Pettibon en Nederlandse fotografen staan
als eersten op het programma.

De naambordjes hangen nog niet allemaal bij de juiste kunstwerken , er zijn
wat problemen met de videoapparatuur en aan het interieur van het restaurant
wordt nog getimmerd. Maar verder is het Schamhart-Heijligersgebouw in Den Haag
gereed om bezoekers te ontvangen. Vanaf vandaag biedt het vierkante paviljoen
naast het Gemeentemuseum onderdak aan twee nieuwe musea : het Fotomuseum Den Haag
en het GEM , museum voor actuele kunst.

Directeur Wim van Krimpen heette de pers donderdag alvast welkom in het
gerenoveerde gebouw. «Er wordt vaak gezegd dat het crisis is in de Nederlandse
museumwereld , maar wij hebben er in een klap een Beeldinstituut en een museum
voor de 21ste eeuw bij» , sprak hij trots. De in de jaren zestig gebouwde
Schamhartvleugel , tot voor kort een tochtige bouwval , is in een mum van tijd
omgetoverd in een ideale tentoonstellingsruimte. Architectenbureau Benthem
Crouwel liet alleen het skelet staan en ontwierp achter de oude gevels een heel
nieuw museum. Wie nu door de nieuwe ingang aan de Stadhouderslaan binnenkomt ,
wordt via een helder parcours langs de museumzalen geleid. Zo klein en gesloten
als het gebouw er van de buitenkant uitziet , zo licht en ruimtelijk is het
binnen. Alle vertrekken , verspreid over verschillende etages , staan door middel
van open trappen , balustrades en glazen deuren met elkaar in verbinding.

Het Fotomuseum , een relatief kleine ruimte , is de eerste halte op de route.
Ruim tweehonderd foto's hangen hier opeengepakt , als in een salonopstelling , aan
de wanden. Samen moeten ze een overzicht geven van 150 jaar Nederlandse
fotografie. Maar met een foto per kunstenaar is dat een onmogelijke opgave.
Bovendien is de selectie breed en eigenzinnig : er zitten wereldberoemde werken
van Ed van der Elsken en Emmy Andriesse tussen , maar ook onbekende opnames van
natuurfotografen als Martijn de Jonge en Fred Hazelhoff.

Conservator Wim van Sinderen loopt met een foto onder zijn arm door de
tentoonstelling en speurt de muren af op zoek naar een laatste lege plek. «Ik
heb geprobeerd kleine verhaaltjes te vertellen door de werken te groeperen rond
thema's als glamourportretten , reportagefotografie en landschappen. Maar naar
het eind toe werd het een beetje dringen» , zegt hij , wijzend naar een overvol
wandje met surrealistische foto's van Pepijn Provily en Ellen Kooi.

De openingstentoonstelling van het GEM is al even ambitieus. Een
overstelpende hoeveelheid tekeningen van de Amerikaanse kunstenaar Raymond
Pettibon , deels ingelijst en deels direct op de muur geprikt , vult de twee
grootste zalen van het museum. Het is een sinister oeuvre , waarin
seriemoordenaars , dictators , honkballers , filmsterren en striphelden de
hoofdrollen vervullen. Omdat de meeste werken voor een groot deel uit tekst
bestaan , is het ondoenlijk het aanbod in een keer te bevatten. Maar zelfs een
vluchtige blik in Pettibons gestoorde leefwereld is genoeg om overtuigd te raken
van zijn talent. Het werk is zo indringend dat je je afvraagt waarom er niet
eerder een retrospectief van deze kunstenaar in Nederland te zien is geweest.

Pettibon zelf strompelt op blauwe krukken door het museum. De kunstenaar
brak eerder deze week zijn hiel toen hij tijdens het maken van een
muurschildering van een steiger viel. Met behulp van een elektrisch liftje heeft
hij zijn kunstwerk , een afbeelding van een surfer die opbokst tegen een
reusachtige golf , alsnog kunnen voltooien.

In de kleine kabinetten op de begane grond heeft Anne Tabak , samen met Roel
Arkesteijn verantwoordelijk voor het beleid van het GEM , de feestelijke
groepstentoonstelling Caviadisco ingericht. Video's en foto's van internationale
artiesten als Vanessa Beecroft en Alicia Framis worden hier afgewisseld met
werken van plaatselijke helden. Hoogtepunt is de video van het Haagse duo
Arianne Olthaar en Marjolijn van der Meij , waarin een groepje cavia's elkaar bij
het gespikkelde licht van een glitterbal besnuffelt.

De overgang naar het laatste onderdeel van het parcours , cafe-restaurant
Gember , is dan niet groot meer. Een door honderden nachtlampjes verlichte
zithoek en een niet-westerse kaart vormen er de belangrijkste troeven. Want in
een beetje bijdetijds museum moet er natuurlijk gelounged en exotisch gegeten
kunnen worden.

Fotografen in Nederland 1852-2002, 15 dec t/m 2 maart in het Fotomuseum Den
Haag. Raymond Pettibon , 15 dec t/m 16 maart in het GEM , Stadhouderslaan 43, Den
Haag. Di-zo 14-22u. Inl : www.fotomuseumdenhaag.nl en www.gem-online.nl.

Raymond Pettibon bij zijn nog niet voltooide muurschildering in het Haagse
GEM. ( Foto NRC Handelsblad , Leo van Velzen )


TAIL :
Gebouwen ; Musea en galerieen ; Kunst en Cultuur ; Kunst ; Architectuur

