DOCUMENT : 9 of 19

PAPER : NRC Handelsblad

DATE : December 14, 2002


BYLINE : JACQUELINE KUIJPERS

SECTION : Wetenschap & Onderwijs ; Pg. 35

LENGTH : 1205 words

BODY :

HEADLINE : KIJKEN NAAR MEERKOETEN

Scholieren kunnen meedoen met een wetenschappelijk meerkoetenonderzoek.
Altijd handig voor je biologiewerkstuk.

Ze had nog nooit van meerkoeten gehoord , laat staan er een gezien. Want ze
is niet zo'n «natuurfreak». Toch staat Marieke Kwappenberg ( 18 ) sinds eind
september elke twee weken op donderdagmiddag na school aan de rand van visvijver
Ekkersweijer bij Eindhoven om het gedrag van deze zwarte watervogels te
bestuderen. Meerkoeten ? «Best leuk.»

Marieke zit in 5 havo van het Pleincollege Bisschop Bekkers. Samen met
klasgenote Casey Lee ( 18 ) doet zij mee aan het landelijk veldonderzoek naar
meerkoeten van het Nederlands Instituut voor Ecologie ( NIOO-KNAW ) in
samenwerking met de Cito Groep. Zelf waren ze niet op dat idee gekomen , bekent
Marieke. «We gingen naar onze juf van biologie omdat we geen idee hadden voor
ons profielwerkstuk , en zij wees ons hierop.» Het profielwerkstuk is de
meesterproef van de bovenbouw havo en vwo. Marieke moet even spieken wat ook
alweer het onderwerp is dat zij en Casey hebben gekozen. «Het voedselgedrag van
meerkoeten» , leest ze voor uit haar schrift. «Wij wilden niet alleen op
internet zoeken , maar ook iets praktisch doen. Onze waarnemingen verwerken we in
ons werkstuk.»

Het veldonderzoek naar meerkoeten loopt voor het tweede jaar. In het hele
land , zowel binnen als buiten de bebouwde kom , observeren scholieren het groeps-
en eetgedrag van meerkoeten. Die informatie vullen ze in op een
waarnemingsformulier , dat van de speciaal voor het onderzoek opgezette website
«Koetnet» gedownload kan worden. Al deze waarnemingen worden door het NIOO op de
site gezet. De leerlingen kunnen zo van elkaars waarnemingen gebruik maken , maar
ook de «Koetnet Encyclopedie» raadplegen , vragen stellen op het discussieforum ,
met elkaar chatten en experts spreken.

Het onderzoek is ontstaan op initiatief van biologen van de Citogroep. Op
zoek naar een geschikt onderzoek voor leerlingen in de tweede fase van havo en
vwo kwamen zij bij het NIOO terecht. Froukje Rienks , wetenschapsvoorlichter van
het NIOO : «Toen ontstond het idee dat een landelijk netwerk van waarnemers
( leerlingen ) heel interessant zou zijn , ook voor de onderzoekers van het
NIOO-KNAW. De meerkoet bleek hiervoor heel geschikt. Het is een watervogel die
veel voorkomt in Nederland en waar we nog lang niet genoeg van af weten.»

In totaal worden er op tientallen locaties waarnemingen gedaan. De
waarnemers kiezen zelf hun plek. Onderzoekers van het NIOO doen op vier plaatsen
veldonderzoek. Dit jaar zijn er 37 aanmeldingen voor het project , waarvan twaalf
groepjes scholieren. Vorig jaar waren er 79 aanmeldingen. «Dit jaar hebben we
niet actief geworven» , legt Rienks uit , «omdat het een »tussenjaar« is , waarin
we het project voorbereiden voor volgend schooljaar. Van de Stichting Weten
hebben we subsidie ontvangen om het project te verbreden. We willen bijvoorbeeld
het vmbo erbij gaan betrekken.»

In de relatieve stilte rondom Ekkersweijer ( de visvijver ligt ingeklemd
tussen industrieterrein Ekkersrijt , de snelweg en de vuilstort ) klinkt het
geknetter van een uitlaat. Marieke en Casey komen op de scooter. In principe
hebben zij het werk verdeeld : Marieke observeert buiten de bebouwde kom , Casey
in een stadspark. Maar voor de gelegenheid komen ze samen. «Ik mag niet eens
alleen van mijn ouders , omdat hier pas een lijk gevonden is» , vertelt Marieke.
«Ik kom meestal met mijn vriend. En ik kan trouwens ook niet sturen en dit ding
vasthouden.» «Dit ding» is een helderheidsmeter , een lange stok met een rond
plaatje aan de onderkant , om de zichtdiepte van het water te meten. «Op de site
stond hoe je die moest maken.» Op de vraag of het moeilijk was , lacht Marieke.
«Dat weet ik niet , mijn vader heeft 'm gemaakt. Dat doe je toch zeker niet
zelf ! »

Marieke en Casey houden de helderheidsmeter vlak langs de oever in het
water. «Eigenlijk moet dat midden op het water , maar ik heb geen bootje» , zegt
Marieke. Dan meet ze de temperatuur van de lucht en van het water. De
thermometer heeft ze op school kunnen lenen. «Er zijn helemaal geen meerkoeten
vandaag» , zegt ze. «Misschien hebben die twee ze verjaagd.» Met een hoofdknik
wijst ze naar twee tortelduifjes op een bankje aan het water. Maar dat zijn niet
de vogels de Marieke zoekt. Ze pakt haar verrekijker en speurt de vijver af. Een
eend wordt gesignaleerd.

«Laten we maar eens achter die bosjes kijken» , zegt Marieke dan. Casey
loopt mee en inderdaad zitten de meerkoeten vandaag daar. En een handvol grote
ganzen die met gespreide vleugels aan komen lopen. Gak , gak , gak , Marieke heeft
het er niet op. Vlug telt ze de meerkoeten in het water. Het zijn er veertien.
«Hoe kouder het wordt , hoe meer er komen» , zegt Marieke. «De eerste keer waren
er maar twee.» De meerkoeten zwemmen in een groep en komen een voor een de kant
op waggelen. Ook dat wordt genoteerd. Snel schrijft Casey nog even de kenmerken
van de omgeving op. Klaar. Terug naar de scooter.

Het aardige van het veldonderzoek is dat het mes aan twee kanten snijdt.
Leerlingen kunnen instappen in een kant-en-klaar onderzoeksproject en vinden op
Koetnet alles wat ze zoeken. De NIOO-onderzoekers krijgt iedere twee weken een
schat aan informatie binnen over de meerkoet. Maar hoe betrouwbaar is die
informatie ? Besteden scholieren wel de veertig tot zestig uur aan het onderzoek
zoals in de opdracht staat ? Marieke vindt de tijd die ervoor staat in ieder
geval wat overdreven. «Als ik ze geteld heb ga ik terug , ik ga hier toch geen
uur zitten kijken.» Volgens Rienks kloppen de verzamelde gegevens in grote
lijnen wel. «Het invulformulier op de website waarschuwt als er een onmogelijke
waarde wordt ingevoerd. We controleren de gegevens als ze aangemeld worden , pas
daarna komen ze in de database. Als er iets niet lijkt te kloppen , vragen we het
na. Maar het is natuurlijk moeilijk zo een hoog wetenschappelijk niveau te
bereiken. We gaan hierover niet publiceren in Science of Nature. Maar toch krijg
je aardige resultaten. We kunnen er bijvoorbeeld algemene trends in zien.»

NIOO-onderzoeker Marcel Klaassen is vanaf het begin bij het project
betrokken. «Het geeft ons misschien aanknopingspunten voor verder , meer
diepgaand onderzoek naar met name de relatie tussen meerkoeten en andere
zoetwaterorganismen. Deze ecosystemen zijn complex , met allerlei verbanden : veel
dieren en planten zijn van elkaar afhankelijk. Juist die banden tussen levende
wezens en hun niet-levende omgeving ( water , bodemdeeltjes , enzovoorts ) zijn voor
ons de kern van het onderzoek.» Hij ziet wel toekomst in de samenwerking met
leken. «Na het eerste onderzoeksjaar weten we nu wat we kunnen verwachten en
hoe je de site moet ontwerpen om zo goed mogelijke data binnen te krijgen. Zo'n
netwerk van Nederlanders zou ik in de toekomst ook graag kunnen inzetten om
bijvoorbeeld gemerkte dieren of vogels met een zender waar te nemen.»

Meer informatie op www.nioo.knaw.nl/meerkoet

Marieke en Casey op meerkoetenjacht , in het kader van een project van het
Nederlands Instituut voor Ecologie en de Cito Groep. FOTO VINCENT VAN DEN HOOGEN


TAIL :
Voortgezet onderwijs ; Biologie ; Schoolvakken ; Onderwijs ; Wetenschap en
Techniek ; Exacte Wetenschappen

