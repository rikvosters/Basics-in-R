DOCUMENT : 38 of 201

PAPER : NRC Handelsblad

DATE : December 13, 2002


BYLINE : DOOR ONZE REDACTEUR EGBERT KALSE

SECTION : Economie ; Pg. 13

LENGTH : 595 words

DATELINE : DEN HAAG , 13 DEC.

BODY :

HEADLINE : Deels werken , geheel aftrekken

Door een uitspraak van het Europees Hof kunnen Nederlanders in den vreemde
voortaan hun aftrekposten volledig innen bij de Nederlandse fiscus.

Wat heeft de voetballer Jean-Marc Bosman te maken met de gescheiden vader F.
de Groot ? Veel , zo bleek gisteren toen het Europese Hof van Justitie in
Luxemburg arrest wees in de zaak De Groot. Beide zijn immers woon- en werkachtig
in de Europese Unie en beide zijn daarom binnen de Unie vrij te gaan en staan
waar ze willen zonder dat het Europees of nationaal recht daar beperkingen aan
mag opleggen.

Bosman - en andere voetbalprofs - mogen zich sinds een uitspraak van het Hof
in december 1995 voortaan op de voetbalmarkt bewegen zonder dat zijn voetbalclub
geld voor hem mag vragen bij een transfer. Voor De Groot - en met hem nog
ongeveer 20.000 Nederlanders die tijdelijk voor een andere Europese werkgever
werken - betekent het dat hij zijn kosten voor alimentatie af mag trekken van
zijn Nederlandse belasting.

De zaak De Groot werd zes jaar geleden aangespannen door een
belastingadviseur van KPMG Meijburg en gisteren door hem gewonnen voor het
Europese Hof. Vanaf gisterenmorgen mogen werknemers die een deel van het jaar
voor een buitenlandse werkgever in een andere lidstaat werken hun volledige
aftrekposten aftrekken van hun in Nederland verschuldigde inkomstenbelasting.
Althans , zolang er geen bilaterale afspraken zijn gemaakt met de overige
lidstaten over een betere verrekening van belasting en aftrekposten.

Tot gisteren hanteerde de Nederlandse fiscus een ruimhartige redenering bij
de inning van belastingen van werknemers die maar een deel van het jaar in
Nederland werkten. Om te voorkomen dat die werknemers dubbele belasting moesten
betalen ( zowel in het buitenland als in Nederland ) , werd op de belasting over
het totale jaarinkomen exclusief aftrekposten ( binnen- en buitenlands ) de al in
het buitenland betaalde belasting in mindering gebracht. De fiscus paste die
regeling ook toe voor de aftrekposten , zodat voor de kosten die werknemers maken
voor bijvoorbeeld alimentatie , ziektekosten , lijfrentes slechts een
gedeeltelijke aftrek wordt toegestaan. Daarbij gaat de Nederlandse fiscus er
vanuit dat het resterende deel van de aftrekposten dan ook in het buitenland
afgetrokken kan worden. Dat laatste is echter meestal niet het geval ( alleen
Ierland kent zo'n gedeeltelijke aftrek ) en zo is er volgens het Hof sprake van
discriminatie tussen in Nederland werkenden en mensen die een deel van het jaar
in het buitenland werken.

Het arrest van het Hof heeft dan ook grote invloed op de belastingverdragen
die Nederland met de andere Europese lidstaten heeft gesloten. Begin deze week
werd in de Senaat het belastingverdrag met Belgie bekrachtigd , dat op 1 januari
in gaat. In dat verdrag is afgesproken dat niet alleen de te innen belasting
naar rato wordt verdeeld over de landen waarin de werknemer werkt , maar dat ook
de aftrekposten naar rato worden verdeeld. Voor alle andere belastingverdragen
die Nederland met de EU-lidstaten heeft gesloten is een dergelijke regeling niet
opgenomen , waardoor Nederland nu opdraait voor de totale aftrekposten.

De komende maanden zal het ministerie van Financien op zoek gaan naar
oplossingen voor de tegenvaller van naar schatting 45 miljoen euro per jaar.
Verwacht wordt dat geprobeerd zal worden de belastingverdragen aan te passen. De
vraag is echter of de andere lidstaten bereid zullen zijn om die voor hun
ongunstige aanpassingen te accepteren.


TAIL :
Belastingheffing ; Economie ; Nationale Economie ; Overheidsfinancien

