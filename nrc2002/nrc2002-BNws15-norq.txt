DOCUMENT : 15 of 19

PAPER : NRC Handelsblad

DATE : December 14, 2002


BYLINE : SANDER VOORMOLEN

SECTION : Wetenschap & Onderwijs ; Pg. 32

LENGTH : 888 words

BODY :

HEADLINE : Egeltjes , klapperratten en een mensenschedel

Tentoonstelling Een kwartje voor een embryo , Utrechts Universiteitsmuseum ,
Lange Nieuwstraat 106, Utrecht , tel 030-2538008, geopend di t/m zo van 11 t/m 17
uur , toegang 4 euro , diverse kortingen van toepassing. Te zien t/m 31 augustus
2003.

De negentiende-eeuwse embryoloog Ambrosius Arnold Wilhelm Hubrecht
( 1853-1915 ) liet een collectie van wel 600 diersoorten na , met duizenden
exemplaren. Als hoogleraar aan de Rijksuniversiteit Utrecht loofde hij een
kwartje uit ( een heel bedrag in die tijd ) voor elke levende egel die men hem zou
brengen. Het was een doorslaand succes. Op die manier kreeg hij tussen 1884 en
1890 ruim 1500 egels aangeboden , soms wel 40 per dag. «In de gehele provincie
Utrecht , ja zelfs tot in Gelderland en het Gooi , voelden landbouwers en
boerenarbeiders en hier en daar hun talrijk kroost de lust in zich ontwaken om
naar de uitgeloofde premie mee te dingen» , schreef Hubrecht trots. Hij zocht
eigenlijk alleen vrouwtjesegels in de hoop daarin wat embryo's te vinden die hij
kon gebruiken voor zijn onderzoek , maar uit praktische overwegingen legde hij
voor elke egel een kwartje neer.

Hubrecht en zijn verzameling vormen het onderwerp van een kleine maar mooie
tentoonstelling in het Universiteitsmuseum in Utrecht. Te zien zijn onder meer
veel embryo's op sterk water , opgezette vissen , microscopische preparaten en
prachtige anatomische tekeningen. De Utrechtse hoogleraar is tegenwoordig vooral
bekend omdat hij postuum zijn naam gaf aan een vooraanstaand embryologisch
instituut , het Utrechtse Hubrechtlaboratorium , dat nu overigens vooral faam
maakt op het gebied van de moleculaire biologie en genetica.

Wie meer wil weten over de persoon van Hubrecht treft helaas slechts een
summier , aan een ketting liggend mapje met gescande foto's en krantenknipsels
over de embryoloog. Vaak zijn de teksten erin te klein afgedrukt om ze goed te
kunnen lezen. Wel hangt op de tentoonstelling een brief die Hubrecht van Charles
Darwin ontving. Hubrecht was apetrots.

De Nederlandse embryoloog bewonderde Darwin zeer en was samen met de
Amsterdamse botanicus Hugo de Vries een van de prominentste voorvechters van de
evolutietheorie in Nederland. Als redactielid van De Gids probeerde Hubrecht die
ideeen ook aan een breder publiek door te geven. In een speciale uitgave in 1909
ter gelegenheid van de vijftigste verjaardag van Darwins «On the origin of
species» schreef Hubrecht een bijdrage getiteld «Darwin en de afstamming van den
mensch» krantenberichten daarover zijn terug te vinden in het geketende mapje.

Maar ook buiten zijn vak toonde Hubrecht zich maatschappelijk betrokken ,
zoals toen hij in december 1906 in De Gids pleitte voor invoering van de
Midden-Europese tijd , een verschuiving van de tijd opdat de Nederlanders het
daglicht optimaal zouden kunnen benutten. De Groene Amsterdammer publiceerde
daarop een spotprent , waarin Saturnus smalend tegen Hubrecht ( die op een ladder
staand een zonnewijzer probeert te verbuigen ) opmerkt : «Kon je de zon maar
verzetten... Het enige wat je kan is met horloges spelen , zoals kinderen dat
graag doen.» Hubrecht reageerde onmiddellijk , met een bijna wetenschappelijke
verhandeling over welke voordelen een tijdsverschuiving bood. Twee meegeleverde
tekeningen van het dagnachtritme op 21 juni en 21 december maakten zijn voorstel
in een oogopslag duidelijk.

Hubrecht begon zijn wetenschappelijke loopbaan in Leiden bij het Rijksmuseum
voor Natuurlijke Historie als conservator van de lagere vertebraten ; de vissen ,
reptielen en amfibieen. Hij inventariseerde er onder meer de omvangrijke
vissenverzameling van P. Bleeker en beschreef tientallen nieuwe soorten. Een
keer vergiste hij zich. Het dikkopje uit de Noordzee dat hij de naam gaf Gobius
taalmankippii , naar de Nederlandse minister van Marine Taalmankip , bleek later
al eerder beschreven onder de naam Pomatoschistus minutus. De oudste naam geldt
in zo'n geval.

In 1882 keerde Hubrecht terug naar de stad waar hij biologie studeerde en
werd hoogleraar in Utrecht. Hij wierp zich op de ontwikkelingsbiologie van
insectenetende zoogdieren , in de overtuiging dat hij daaruit de evolutionaire
relatie van de verschillende dieren zou kunnen herleiden. Aanvankelijk deed hij
onderzoek aan de ongeboren egeltjes , maar later verplaatste zijn aandacht zich
naar Indonesische dieren , met een sterke voorkeur voor de buitennissige soorten :
de klapperrat , de geschubde miereneter , het spookaapje en de vliegende kat. Tot
grote theorien kwam het niet , maar het werk leverde wel een schat aan
gedetailleerde anatomische tekeningen op van embryonale ontwikkelingsstadia.

Hubrecht leefde zozeer voor de wetenschap dat hij in zijn testament bepaalde
dat zijn lichaam ter beschikking van de wetenschap zou komen. En zo gebeurde het
in 1915 toen hij overleed. Van de geleerde embryoloog rest nu alleen nog zijn
schedel , het laatste pronkstuk , dat de tentoonstelling afsluit.

De Utrechtse hoogleraar Ambrosius Hubrecht onderzocht de embryonale
ontwikkeling van zoogdieren. Een van zijn favorieten was de egel , waarvan hij
honderden embryologische preparaten verzamelde. Van het verloop van de
ontwikkeling liet hij educatieve potloodtekeningen maken. UTRECHTS
UNIVERSITEITSMUSEUM


TAIL :
Geschiedenis ; Biologie ; Wetenschap en Techniek ; Exacte Wetenschappen ;
Kunst en Cultuur

