DOCUMENT : 56 of 123

PAPER : NRC Handelsblad

DATE : December 12, 2002


BYLINE : DOOR ONZE REDACTEUR MICHELE DE WAARD

SECTION : Binnenland ; Pg. 7

LENGTH : 622 words

DATELINE : AMSTERDAM , 12 DEC.

BODY :

HEADLINE : «Fortuyn-effect in Europa ligt op de loer»

Moet Turkije de EU in ? Niet alleen de Europese leiders praten daar vandaag
over in Kopenhagen , in Amsterdam werd er gisteren ook heftig over gedebatteerd.
«Waarom moeten we zo groot worden ? »

Een handreiking van de Europese Unie naar Turkije biedt een geweldige kans
voor de toekomst. Als het de Turken lukt aan de Europese voorwaarden te voldoen ,
wordt het de eerste volwaardige democratie in de islamitische wereld. Dat kan
grote invloed hebben op het Midden-Oosten. Het is zeker de moeite waard zo'n
sprong te wagen.

Otto von der Gablentz wond er gisteravond tijdens een Europadebat op de
Universiteit van Amsterdam geen doekjes om. Voor Von der Gablentz , oud-rector
van het Europa-College in Brugge en oud-ambassadeur voor Duitsland is het zo
klaar als een klontje. Turkije hoort van de Europese leiders die vandaag in
Kopenhagen bijeenkomen perspectief te krijgen op het EU-lidmaatschap. In de
wereld leven 1,3 miljard moslims. De kans om een volwassen democratie in een
islamitisch land te importeren is uniek en moet met beide handen worden
aangegrepen , zei Von der Gablentz.

«Ook ik ben er voor dat Turkije lid wordt van de Europese Unie , dan loopt
Europa vanzelf vast» , zei Arjo Klamer , de tegenvoeter van Von der Gablentz in
het debat. Dat kan de hoogleraar culturele economie in Rotterdam niet snel
genoeg gaan want Klamer propageert het principe small is beautiful. «Waarom
moeten we zo groot worden ? »

Europa is een megalomaan project , vindt Klamer , tevens voorzitter van de
Vereniging voor een Democratisch Europa. Hij stak zijn scepsis over de
uitdijende EU niet onder stoelen of banken. De uitbreiding van Europa met tien
nieuwe leden ( Oost-Europese landen , Malta en Cyprus ) , waarover in Kopenhagen
wordt beslist , noemde Klamer «een sprong in het duister» die Europa slecht zal
bekomen. Dankbaar greep hij de cijfers aan waarmee de discussieleider van het
debat had geopend. Nog is de Europese Unie met vijftien leden homogeen en rijk.
De 376 miljoen inwoners waren in het jaar 2000 goed voor een bruto binnenlands
product van 8.460 miljard dollar ; het inkomen per hoofd van de bevolking bedroeg
gemiddeld 23,560 dollar. En wie staan bovenaan de ranglijst ? De kleine landen ,
zei Klamer. Luxemburg is het rijkst , daarna volgen Belgie , Denemarken ,
Oostenrijk en Nederland. Klamer vindt dat de huidige Unie een grens moet
trekken. Alleen in kleinere eenheden kunnen de democratie en een zorgzame
samenleving worden gewaarborgd.

Daar was von der Gablentz , Europeaan in hart en nieren , het helemaal niet
mee eens. De Europese Unie heeft juist een groot deel van haar rijkdom te danken
aan het afschaffen van de grenzen , betoogde hij. Daardoor is de onderlinge
handel sterk toegenomen. Uitbreiding heeft niet alleen politieke betekenis , het
is ook een grote kans om de afzetmarkt te vergroten , zei hij. Klamer beaamde dat
de interne markt «een enorme prestatie» is. Maar er ontstaat een superstaat. De
regenten in Brussel beslissen alles buiten de burgers om , ook de uitbreiding.
«Dat is levensgevaarlijk. Het Fortuyn-effect kun je binnenkort ook elders in
Europa verwachten» , waarschuwde de hoogleraar. Veel burgers hebben er genoeg van
niet te worden gehoord.

Even leken de oud-ambassadeur en de hoogleraar elkaar te vinden. Klamers
vereniging vindt namelijk dat Europa op het terrein van de democratie veel
ambitieuzer moet zijn. Een federaal Europa met een sterk parlement , met echte
Europese partijen , Europese verkiezingen , een Europese leider en een sociaal
model. «Dat is het ideaal van mijn vereniging» , lachte Klamer. Niet van hemzelf ,
voegde hij er rap aan toe.


TAIL :
Binnenlandse politiek ; Topconferenties ; Buitenlandse betrekkingen ;
Politiek en Staat ; Buitenlandse Betrekkingen

