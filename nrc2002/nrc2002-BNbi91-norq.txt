DOCUMENT : 91 of 123

PAPER : NRC Handelsblad

DATE : December 10, 2002


BYLINE : DOOR ONZE AMSTERDAMSE REDACTIE

SECTION : Binnenland ; Pg. 7

LENGTH : 387 words

DATELINE : AMSTERDAM , 10 DEC.

BODY :

HEADLINE : Kantoren en huizen Zuidas : 15 mld euro

De ontwikkeling van kantoren en woningen aan de zogeheten Zuidas gaat de
komende dertig a veertig jaar 15 miljard euro kosten. Dat zegt een woordvoerder
van het Projectbureau Amsterdam Zuidas. Gisteren werd de eerste paal geslagen
van het project Mahler-4.

Het Projectbureau gaat voor de komende tientallen jaren uit van 2,5 miljoen
vierkante meter vloeroppervlakte , zoals in het plan voor de ontwikkeling van de
Zuidas is beoogd. Ongeveer 45 procent daarvan is bestemd voor kantoren , 45
procent voor woningen en 10 procent voor voorzieningen. «Ik denk dat het aantal
woningen de tienduizend zal overschrijden» , aldus J. Stoutenbeek , directeur van
het Projectbureau Amsterdam Zuidas.

De gemeente Amsterdam en het rijk dragen een kwart van de kosten. De rest
van het geld voor de investeringen moet bij professionele beleggers worden
gehaald. Dat zegt R.Dijkmeester , directeur financien van de Zuidas. Volgens
Stoutenbeek moeten de kosten uiteindelijk worden terugverdiend door de stijging
van de grondprijs.

Wethouder D.Stadig wijst er op dat ondanks de «zorgen» op de kantorenmarkt -
Amsterdam kampt met een grote leegstand van kantoorruimte op dit moment -, er
vanuit de markt «een grote interesse» bestaat voor het Mahler-4 project. Een
woordvoerder van het Projectbureau schat dat circa zeventig procent van de nog
te bouwen kantoorruimte al is «voorverhuurd». De woontoren van het Mahler-4
project zal naast kantoorruimte ook onderdak bieden aan tweehonderd
appartementen.

Overigens lukt de beoogde uitbreiding alleen als de gemeente Amsterdam en
het rijk het groene licht geven voor de «ondertunneling» van de snelweg A10 en
de spoor- en metrolijnen in het Zuidas-gebied. Blijven deze tunnels achterwege ,
dan zal de vloeroppervlakte volgens Stoutenbeek maximaal 900.000 vierkante meter
bedragen. De kosten vallen dan 1,6 miljard euro lager uit.

De ontwikkeling van de Zuidas , ook wel de «gouden mijl» genoemd , is een van
de grootste bouwprojecten van Nederland. Nu al verhuizen steeds meer banken ,
beursbedrijfjes en zakelijk dienstverleners naar die plek.

Alleen het Stedelijk Museum wordt er niet gevestigd , zoals aanvankelijk het
plan was.


TAIL :
Lokale politiek ; Bouwnijverheid ; Economie ; Bedrijfstakken ; Recht ;
Politiek en Staat ; Staatsrecht ; Gemeenten ; Binnenlandse Politiek

