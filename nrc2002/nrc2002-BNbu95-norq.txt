DOCUMENT : 95 of 111

PAPER : NRC Handelsblad

DATE : December 10, 2002


BYLINE : DOOR ONZE CORRESPONDENT DIRK VLASBLOM

SECTION : Buitenland ; Pg. 4

LENGTH : 942 words

DATELINE : JAKARTA , 10 DEC.

BODY : 

HEADLINE : Indonesie en Atjeh gunnen elkaar het voordeel van twijfel

De vrede tussen Indonesie en de separatisten in Atjeh is gisteren bereikt
door mannen zonder directe voeling met de omstreden regio. Toch zijn er
lichtpuntjes.

Geneve ligt ver van Atjeh , en die afstand is niet alleen een geografische.
De heren in maatkostuum die gisteren om 11.00 uur plaatselijke tijd aan het Meer
van Geneve hun handtekening zetten onder een Overeenkomst ter Beeindiging van
Vijandelijkheden hebben geen van beiden voeling met het terrein waar zich de
afgelopen 26 jaar een venijnige guerrillaoorlog heeft afgespeeld.

Namens de separatistische Beweging Vrij Atjeh ( GAM ) tekende dr. Zaini
Abdullah , «minister» van walineugara ( staatshoofd ) Hasan di Tiro. Abdullah week
in 1979 samen met de nu 72-jarige Di Tiro uit naar Zweden en heeft Atjeh
sindsdien niet meer gezien. Namens Indonesie tekende de carriere-diplomaat
Wiryono Sastrohandoyo ( 68 ) . Zijn enige ervaring met «vijandelijkheden» deed hij
op in september 1999. Toen moest hij , als ambassadeur in Australie , zijn post
verlaten omdat betogers hun woede botvierden op het ambassadegebouw nadat
Indonesische officieren in Oost-Timor een militiefurie hadden ontketend.

Toegegeven , onderhandelaars zijn geen soldaten. Maar ze worden wel geacht
een mandaat te hebben van hun achterban en wat zij afspreken , dient te worden
nageleefd door de mannen te velde. En daar wringt in beide kampen de schoen.

Het is een publiek geheim dat de strijdkrachten van Indonesie van meet af
aan ongelukkig waren met de onderhandelingen in Geneve. Zij beschouwden de
rebellie in Atjeh als een binnenlandse aangelegenheid en vonden de gesprekken in
Zwitserland een onduldbare knieval voor de GAM. Die zag in Indonesie een vreemde
bezettingsmacht en wilde het conflict op de internationale agenda plaatsen. Er
was echter geen land dat deze eis steunde en de rebelse Atjehers moesten het
doen met een niet-gouvernementele bemiddelaar , het in Geneve gevestigde Henri
Dunant Center ( HDC ) . Tijdens de laatste ronde van de onderhandelingen
omsingelden Indonesische troepen het gehucht Cot Trieng in Noord-Atjeh , waar zij
het hoofdkwartier vermoedden van het GAM-leger. Toen de GAM-delegatie in Geneve
op de valreep bezwaren maakte tegen de ontwerptekst van het vredesakkoord , 
dreigde het leger Cot Trieng aan te vallen. Zo hielden de generaals de druk op
de ketel en de eer aan zichzelf.

De GAM-commandanten in Atjeh zeggen te gehoorzamen aan Hasan di Tiro en de
oude heer zette deze week het vredesberaad kracht bij door zelf in Geneve te
verschijnen. De GAM heeft zich bereid verklaard voortaan langs vreedzame weg te
ijveren voor onafhankelijkheid - dat ideaal heeft ze niet opgegeven - en in 2004
mee te zullen doen aan regionale verkiezingen. Of Di Tiro voldoende gezag heeft
om de houwdegens te velde te bewegen hun wapens in te leveren , is niet zeker. Na
de val van president Soeharto ontstond in Atjeh een machtsvacuum. Jakarta
betuigde de Atjehers spijt voor de ruwe manier waarop het de rebellen voordien
had bestreden en verving gevechtstroepen door speciale politie-eenheden. Die
bleken niet op hun taak berekend en de GAM nam in een groot deel van Atjeh de
macht over. Dat ging gepaard met grof geweld tegen en afpersing van de
bevolking. Het in gewapende bendes uiteengevallen GAM-leger vreest dan ook voor
een volksgericht als het de wapens inlevert.

De voetangels en klemmen voor het vredesproces zijn dan ook talrijk. Toch
zijn er ook lichtpuntjes. Indonesie heeft zijn verlangen rust te brengen in
deze , gezien zijn ligging en rijke aardgasreserves strategische , provincie
onderstreept met niet onbelangrijke concessies. Zo is het akkoord gegaan met een
gedeeltelijke internationalisering van het toezicht op naleving van het akkoord.
De 150 leden tellende Joint Security Commission ( JSC ) die dit karwei moet
klaren , zal voor eenderde uit buitenlanders bestaan. Bovendien wil Jakarta niet
meteen het onderste uit de kan. Partijen - GAM , leger en politie - krijgen twee
maanden de tijd om een vertrouwensrelatie op te bouwen voordat de meest
vergaande afspraken - ontwapening van het GAM-leger en gedeeltelijke
terugtrekking van Indonesische militairen uit Atjeh - moeten worden uitgevoerd.
Een van de peetvaders van het vredesakkoord , superminister van Veiligheid Susilo
Bambang Yudhoyono , sprak gisteren van een «eerste stap» en waarschuwde dat de
resultaten van het akkoord pas op termijn voelbaar zullen worden.

Een vertrouwenwekkend signaal uit militaire kring kwam van de chef-staf , 
generaal Endriartono Soetarto. Hij bezocht gisteren Atjeh en zei een half uur na
de ondertekeningsceremonie in Geneve dat «GAM-leden voortaan niet langer de
vijand zijn , maar broeders en medeburgers». Hij zei dat het beleg van Cot Trieng
onmiddellijk zou worden opgeheven.

Een andere factor die de afloop van het experiment gunstig kan beinvloeden , 
is de brede internationale steun. Een buitenlands gezelschap van «wijze mannen» , 
onder wie de Amerikaanse generaal b.d. Anthony Zinni , president Bush' speciale
afgezant voor het Midden-Oosten , heeft intensief gelobbyd voor een akkoord. En
op 3 december hebben donorlanden , waaronder Nederland , in Tokio royale hulp
toegezegd voor de wederopbouw van Atjeh , mits partijen zich houden aan de
overeenkomst. Een niet te versmaden bonus voor goed gedrag.

Rebellen van de separatistische Beweging Vrij Atjeh ( GAM ) verzamelen zich
per brommer voor de jaarlijkse herdenking van hun strijd. Gisteren bereikte de
GAM een vrede met Indonesie. ( Foto AP ) 


TAIL : 
Binnenlandse politieke onrust ; Binnenlandse politiek ; Burgeroorlogen ; 
Vredesbesprekingen ; Recht ; Politiek en Staat ; Volkenrecht ; Binnenlandse
Politieke Onrust

