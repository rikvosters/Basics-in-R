DOCUMENT : 21 of 44

PAPER : NRC Handelsblad

DATE : December 12, 2002


SECTION : Opinie ; Pg. 9

LENGTH : 1241 words

BODY :

HEADLINE : Structuur polderkwaad niet blootgelegd

De enquetecommissie bouwfraude kan weliswaar concluderen dat in Nederland
overheidscorruptie geen structureel probleem is , met de integriteit in het
openbaar bestuur is wel degelijk iets grondig mis , menen Hans van den Heuvel en
Leo Huberts.

Het is zo erg als we al dachten. De overheid is wellicht voor honderden
miljoenen euro's in het pak genaaid door de grote krabbelaars van buiten , die er
een beetje rijk van werden , en de kleine in de eigen gelederen , die naar de
bordelen mochten , gratis golfen in het buitenland en een zakcent op de koop toe
kregen.

De zelfkant van de samenleving bestaat niet alleen uit bijstandfraudeurs en
wao-oplichters , maar ook uit ondernemers , accountants , ambtenaren , ministers ,
opzieners en projectleiders en ze hebben hun eigen methoden : dubbele
boekhouding , illegale prijsafspraken , zwart geld , valse facturen , list en
bedrog , steekpenningen.

Dankzij de dwang van de parlementaire enquete , maar ook dankzij de
klokkenluiders uit de bouwwereld , eigenzinnige en zelfbewuste parlementariers en
de alsmaar doorgravende onderzoeksjournalistiek is er veel boven water gekomen.
En dat helpt het antwoord te geven op de vraag waar we als samenleving het
volste recht toe hebben : hoe integer opereren in ons land het openbaar bestuur ,
justitie , politie en het bedrijfsleven ? Is onder leiding van Marijke Vos , de
voorzitter van de parlementaire commissie die onderzoek deed na de bouwfraude ,
de de structuur van het polderkwaad blootgelegd ?

Een belangrijke fase is vandaag afgesloten met de publicatie van de
bevindingen van de commissie , nadat het parlement ruim een jaar geleden
debatteerde over de onthullingen van klokkenluider Bos en de opzienbarende
schikking van het Openbaar Ministerie met de bouwers van de Schipholtunnel. Niet
bepaald een rituele dans , zoals een minister onlangs met ophitsend bravoure het
werk van de volksvertegenwoordiging kwalificeerde , want het zware middel van de
enquete kwam eraan te pas.

Er ontstond uit de verhoren stapsgewijs een onthullend beeld van de
praktijken in de bouwwereld en de steekpenningen in de ambtelijke wereld.
Onthullend en enigszins vermakelijk was het gehannes bij justitie toen
klokkenluider Bos , die iets met «zijn» schaduwboekhouding wilde , daar ook wat
voor terug wilde zien. Maar zo'n deal stond niet in het woordenboek van het
justitieel-politieke systeem. Terwijl het belang van de samenleving vroeg om
durf en creativiteit , domineerden in de praktijk het afschuiven en afwachten.
Terecht kraakt de commissie daarover een kritische noot.

Het rapport van de enquetecommissie maakt verschillende misstanden
onomwonden duidelijk. Wij beoordelen het vooral op zijn betekenis voor het
integriteitsvraagstuk.

Centraal staat de regelovertreding door het bouwbedrijfsleven. De commissie
laat zien hoe vanzelfsprekend en algemeen die vorm van organisatiecriminaliteit
was. Ze maakt ook overtuigend duidelijk dat de gemeenschap omvangrijke schade is
berokkend. Minder duidelijk is het waar de honderden miljoenen zijn gebleven.
Maar los daarvan , de opmerkingen van de commissie over de cultuur van de
bouwsector doen het ergste vrezen.

De commissie verwacht wel erg veel van de gedragscode die de bouwwereld
zichzelf wil opleggen. Na alle praktijken die de laatste maanden de revue zijn
gepasseerd , is de geloofwaardigheid van het renoverend vermogen van die
bedrijfstak niet erg groot en daarop had de commissie wel wat steviger mogen
inzetten.

Over de rol van het openbaar bestuur , van ambtenaren en politici signaleert
het rapport dat tien tot vijftien ambtenaren vergaand over de schreef gingen en
zich lieten feteren. Ook is er een structurelere analyse van het fenomeen.

Het toverwoord hiervoor is «collusie» , door de Maastrichtse hoogleraar
criminologie G. van den Heuvel in zijn oratie in 1998 gedefinieerd als
«heimelijke verstandhouding , met name om het opsporen van strafbare feiten te
belemmeren».

Er was verwevenheid van belangen en personen en een heimelijke
verstandhouding tussen de publieke en marktsector. Bezinning op maatregelen om
die verwevenheid , niet alleen in de bouwsector , in kaart te brengen en te
beheersen , is zeker op zijn plaats.

De commissie stelt dat overheidscorruptie geen structureel probleem vormt ,
maar dat het onderwerp integriteit wel een belangrijkere plaats op de agenda
verdient dan tot nu toe het geval is geweest. Inderdaad , we moeten niet
lichtvoetig tegen het integriteitsprobleem bij de overheid aankijken. Ze zijn
nog uitdrukkelijk aanwezig , de bestuurders en ambtenaren die zich ten koste van
het algemeen belang laten omkopen en feteren en die het niet zo nauw nemen met
de moraliteit in de uitoefening van hun functie.

De commissie geeft de overheid een veeg uit de pan , omdat ze al die jaren
heeft zitten slapen en zich heeft laten oplichten. Dat moet toch aanleiding zijn
tot een ernstige bezinning op de werkcultuur bij de overheid. Het
integriteitsprobleem in de ruime zin van het woord is ons inziens wel degelijk
van structurele aard. Een dure opdracht voor het parlement om daar kritisch naar
te kijken.

Ook dringt zich het probleem van de klokkenluiders op. De rijksoverheid is
tot nu toe met dit fenomeen omgegaan op een wijze die doet denken aan
koudwatervrees. Ambtenaren mogen als zij interne misstanden signaleren pas naar
buiten toe aan de bel trekken , als zij zo ongeveer al hun bazen tevergeefs
vertrouwelijk gealarmeerd hebben. Dat is geen bescherming van klokkenluiders ,
maar een fikse drempel.

Ook in de samenleving moet er in deze tijd van openbaarheid en openheid meer
oog zijn voor de sanerende werking die klokkenluiders kunnen hebben , en dan
moeten we een querulant die de plank misslaat op de koop toe nemen.
Doeltreffende regels moeten er komen in plaats van een keurslijf dat elk
initiatief doodslaat.

Verder is er de vraag naar het functioneren van bouw en overheid in
gemeenten en provincies. De blik van de commissie richtte zich vrijwel volledig
op het Haagse , de aanbestedingen van landelijke allure. De verwevenheid van
bouw , politiek en ambtenarij is op lokaal niveau niet uit de verf gekomen. De
integriteitsproblemen die daar bestaan blijven buiten beeld , zodat de
doorsneegemeente weinig zal opschieten met de analyses en aanbevelingen van de
enquetecommissie. Dat vraagt om aanvullend onderzoek.

Het is teleurstellend dat het rapport niet erg duidelijk is over de rol van
de politiek. De commissie heeft verschillende politici openbaar gehoord , maar
dat leverde niet de duidelijkheid op waarop was gehoopt. Welke verbindingen
bestaan er tussen politiek en bouwbedrijfsleven ? Mevrouw Jorritsma zei
«Natuurlijk kende ik ze allemaal , de topmannen in de bouw , als minister van
Verkeer en Waterstaat» , terwijl haar opvolgster wat terughoudender leek. De
commissie kwam er helaas niet doorheen.

Ook de handelwijze van de Tweede Kamer blijft buiten beeld. Hoe zit het met
verbindingen tussen parlementsleden en bouwbedrijven ? Ook die zelfreflectie
blijft achterwege. Een gemiste kans , terwijl deze enquete onmiskenbaar duidelijk
maakt dat een stringente gedragscode voor parlementariers niet zou misstaan.

Prof.dr. J.H.J. van den Heuvel en prof.dr. L.W.J.C. Huberts zijn als
bestuurskundige verbonden aan de Afdeling Bestuur en Organisatie van de Vrije
Universiteit Amsterdam.

Tekening Ruben L. Oppenheimer


TAIL :
Fraude en corruptie ; Bouwnijverheid ; Economie ; Bedrijfstakken ; Recht ;
Criminaliteit ; Delicten

