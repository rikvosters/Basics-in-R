DOCUMENT : 96 of 123

PAPER : NRC Handelsblad

DATE : December 10, 2002


BYLINE : DOOR EEN ONZER REDACTEUREN

SECTION : Binnenland ; Pg. 3

LENGTH : 326 words

DATELINE : ROTTERDAM , 10 DEC.

BODY :

HEADLINE : Treinverkeer weer ontregeld

Het treinverkeer is gisteren en vandaag opnieuw op verschillende plaatsen in
het land ernstig ontregeld geraakt. Door het niet tijdig gereed zijn van
werkzaamheden rond Amsterdam en een storing aan wissels bij Weesp , was er
vanochtend vrijwel geen treinverkeer mogelijk vanaf en naar Amsterdam Centraal.
NS zette bussen in en raadde reizigers aan met de metro via Duivendrecht in de
richting Utrecht te reizen. Pas in de loop van de ochtend werd het treinverkeer
weer hervat. Er ontstonden ook grote vertragingen bij Arnhem , door werkzaamheden
aan de Rijnbrug waardoor vandaag de hele dag geen treinen rijden tussen Arnhem
en Nijmegen en tussen Arnhem en Tiel.

Tussen Delft en Rotterdam werd het treinverkeer gisteravond tot 23.30 uur
stilgelegd omdat bij het overpompen van ammonia op het terrein van DSM een
tankwagon langzaam. Er was geen gevaar voor de volksgezondheid , er is geen
ammonia gelekt. Dat heeft de brandweer Haaglanden vanmorgen bekendgemaakt. De
politie ontruimde de omgeving niet. Wel werd rond de wagon een veiligheidszone
van tweehonderd meter ingesteld.

NS neemt de storingen hoog op. Voor de verstoringen als gevolg van
werkzaamheden is niet NS verantwoordelijk , maar Railinfrabeheer , dat onder de
verantwoordelijkheid van het ministerie van Verkeer en Waterstaat valt. De
directie van NS Reizigers zegt zo snel mogelijk met Railinfrabeheer «om tafel te
gaan om te bespreken hoe dergelijke ernstige storingen in de toekomst voorkomen
kunnen worden». NS heeft gezegd dat reizigers een beroep kunnen doen op
geldteruggave.

Gisteren vielen incidenteel treinen uit omdat personeel en materieel niet op
de juiste plaatsen waren. Zo reden er geen intercity's tussen Amsterdam en
Amersfoort en minder treinen op de trajecten naar Eindhoven , Den Haag , Woerden
en Uitgeest. Naar Leiden , Hoorn , Utrecht en Haarlem reden enige tijd helemaal
geen treinen. Daarvoor is NS wel verantwoordelijk.


TAIL :
Spoorwegen ; Verkeer en Vervoer

