DOCUMENT : 61 of 80

PAPER : NRC Handelsblad

DATE : December 10, 2002


BYLINE : DOOR EEN ONZER REDACTEUREN

SECTION : Sport ; Pg. 11

LENGTH : 407 words

DATELINE : ROTTERDAM , 10 DEC.

BODY :

HEADLINE : KV Mechelen ontslaat hele spelersgroep ; Club onder curatele gesteld

Voetbalclub KV Mechelen heeft gisteren uit geldgebrek alle spelers en ander
personeel ontslagen. De Belgische eersteklasser is onder curatele gesteld en
moet voor 1 maart volgend jaar 2,5 miljoen euro vergaren.

De Brusselse curator Dubaere gaat de komende dagen met de schuldeisers
praten om te zien of de club nog te redden is.

KV Mechelen heeft een rijke traditie in het Belgische voetbal. De club won
in 1988 de Europa Cup voor bekerwinnaars en werd in hetzelfde jaar
landskampioen.

Mechelen bezet nu de voorlaatste plaats in de eerste klasse. De club staat
voor circa twaalf miljoen in het krijt bij de vorige maand vertrokken voorzitter
Willy van den Wijngaert. Deze koekjesfabrikant investeerde dit bedrag uit eigen
zak in nieuwe spelers. Van den Wijngaert heeft afgelopen vrijdag per fax
bevestigd dat hij de investeringen opeist.

Het bestuur van Mechelen ziet vooralsnog af van weekcontracten voor de
spelers. Daarmee werkte Eendracht Aalst eerder in een soortgelijk geval. Ook
weigert Mechelen de spelers een minimumcontract aan te bieden. Curator Dubaere
zegt rekening te houden met het faillissement van de club die in 2004 zijn
eeuwfeest hoopt te vieren.

Dubaere heeft de competitieleider gevraagd de wedstrijd tegen FC Antwerp van
komend weekeinde uit te stellen. Lukt dit niet , dan speelt Mechelen het
competitieduel met een jeugdploeg of komt de club niet opdagen. De supporters
hebben aangekondigd zaterdag een mars door de stad te houden uit protest tegen
de ontwikkelingen bij KV.

Bij de Vlaamse club staan vier Nederlanders onder contract : Eric Viscaal ,
Martijn van Galen , Dave de Jong en Mathieu Boots. Aanvoerder Viscaal reageerde
nuchter op de ontslagprocedure. «Het is nu ieder voor zich , ik moet in de eerste
plaats aan mezelf denken. Het is een raar moment. Ik ben nog nooit ontslagen» ,
zei de aanvaller die in de Nederlandse competitie onder meer voor PSV en De
Graafschap actief was.

De Nederlander Aad de Mos , die als trainer eind jaren tachtig aan de basis
stond van een korte bloeiperiode , heeft dit najaar plannen gesmeed de club over
te nemen. De Mos werd in augustus ontslagen als technisch directeur. Hij
weigerde toen het stadion Achter de Kazerne uit eigen beweging te verlaten en
moest door de politie worden afgevoerd. De Mos werd door het bestuur beticht van
financieel wanbeleid en medeverantwoordelijk gehouden voor de acute geldnood van
de club.


TAIL :
Voetbal ; Sport

