DOCUMENT : 115 of 123

PAPER : NRC Handelsblad

DATE : December 9, 2002


SOURCE : Reuters

BYLINE : ( AP , REUTERS , AFP )

SECTION : Binnenland ; Pg. 3

LENGTH : 568 words

DATELINE : CARACAS , 9 DEC.

BODY :

HEADLINE : Chavez dreigt stakers met inzet leger ; Venezuela ligt vrijwel stil

De Venezolaanse president Hugo Chavez dreigt het leger in te zetten om een
algemene staking , die sinds vorige week maandag het Latijns-Amerikaanse land
stillegt , te breken.

In een vijf uur durende toespraak op televisie kondigde de president aan dat
stakers die de olieproductie van Venezuela bedreigen , ontslagen zullen worden.
Vrijdag sloten arbeiders van staatsoliebedrijf Petroleos de Venezuela SA ( PDVSA )
zich bij de staking aan. Daardoor is de olie-export van Venezuela , de op vier na
grootste olieproducent ter wereld , tot stilstand gekomen. Volgens de directie
van PDVSA is de productie , drie miljoen vaten per dag , met 90 procent
teruggebracht. Ook luchtvaartpersoneel , havenpersoneel , werknemers van de
grootste aluminiumfabriek en een deel van de politie zijn in staking.

De stakers , geleid door de oppositie , rebellerende militairen en
vakbondsleiders , willen met de staking Chavez dwingen tot een referendum over
zijn presidentschap. Ze menen dat de linkse president niet langer het volk
vertegenwoordigt en dat zijn economische beleid slechts heeft geleid tot
armoede. In april leidde een staking tot een coup. Na 48 uur keerde de president
met behulp van aan hem loyale troepen terug.

Sindsdien is het land verdeeld. De aanhangers van Chavez menen dat de
president opkomt voor de rechten van de armen. De oppositie voornamelijk de
middenklasse vindt dat Chavez juist een wig drijft tussen de klassen. Chavez ,
die volgens de laatste peilingen nog kan rekenen op steun van 30 procent van de
bevolking , zegt dat het volk pas in augustus 2003 over zijn presidentschap kan
stemmen. Zijn termijn als gekozen president loopt eind 2006 af.

Hij noemde de staking in zijn televisieprogramma Alo Presidente gisteren dan
ook «een poging om de wettelijk gekozen regering omver te werpen» en een
«terroristisch complot». Vakbondsleider Carlos Ortega verwierp de
beschuldigingen. «Als we echt een staatsgreep zouden willen plegen , zou er al
een militaire oplossing zijn. We volgen de democratische weg.» De staking is
gisteren «voor onbepaalde tijd» verlengd.

Chavez zette vrijdag de marine in om tankers te omsingelen. Gisteren
kondigde hij aan te overwegen het leger de olie-industrie te laten overnemen.
Het leger en de nationale garde patrouilleren inmiddels in de buurt van
olie-installaties en tankstations.

De staking van de PDVSA-werknemers heeft grote gevolgen voor de Venezolanen.
«Als je de olieproductie stillegt , moet je ook de productie van gas verminderen.
En dat zorgt voor allerhande andere problemen» , aldus Jorge Kamkoff , van het
staatsoliebedrijf , tegen de Amerikaanse krant Miami Herald. «Ik wil niet eens
bedenken wat er gebeurt als hele steden geen electriciteit meer hebben.»
Inwoners van de Venezolaanse hoofdstad Caracas zijn volgens de laatste berichten
aan het hamsteren.

De gespannen situatie in Venezuela leidde vanmorgen op de internationale
markt in Londen wederom tot een stijging van de olieprijs. Een vat Brent voor
levering in januari steeg met 34 dollarcent tot 25,80 dollar.

Gisteren woonden duizenden mensen in Caracas de begrafenis bij van drie
betogers die vrijdag werden doodgeschoten. De oppositie geeft Chavez daarvan de
schuld. Waarnemers verwachten dat de president vanmiddag de noodtoestand
uitroept.


TAIL :
Binnenlandse politiek ; Arbeidsonrust ; Binnenlandse politieke onrust ;
Politiek en Staat ; Economie ; Sociale Economie

