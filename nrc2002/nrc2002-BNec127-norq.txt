DOCUMENT : 127 of 201

PAPER : NRC Handelsblad

DATE : December 11, 2002


SOURCE : Reuters

BYLINE : ( REUTERS , AFP )

SECTION : Economie ; Pg. 18

LENGTH : 298 words

DATELINE : WASHINGTON , 11 DEC.

BODY :

HEADLINE : Arts op Financien Brazilie

De arts Antonio Palocci zal in januari tot de nieuwe Braziliaanse regering
toetreden als minister van Financien. Dit heeft de gekozen president Luiz Inacio
«Lula» da Silva gisteren bevestigd.

«In de wetenschap dat de Braziliaanse economie op de intensive care ligt ,
heb ik een dokter aangesteld als minister van Financien» , aldus Lula , die een
dag in Washington was voor een eerste kennismaking met de Amerikaanse president
Bush.Palocci geeft nu nog leiding aan het «transitieteam» van Lula , die in
oktober de verkiezingen won en in januari aantreedt met zijn nieuwe regering.
Palocci is gespecialiseerd in preventieve geneeskunde en is burgemeester geweest
van de Ribeirao Preto , een welvarende stad in de staat Sao Paulo. Palocci was
tijdens de verkiezingen een van de samenstellers van het programma van Lula's
Arbeiderspartij. Het schrappen van socialistische retoriek uit dat programma
wordt onder meer aan hem toegeschreven.

Palocci ligt ook goed in de financiele wereld. Tijdens de verkiezingen
balanceerde Brazilie steeds op de rand van een economische crisis omdat veel
bankiers zich zorgen maakten over de verkiezing van een socialist tot president.
Palocci heeft herhaaldelijk gezegd dat Brazilie zal vasthouden aan een gezond
economisch beleid en dat het land inflatie-doelstellingen en fiscale discipline
zal handhaven.

De huidige minister van Financien , Pedro Malan , had louter lof voor de keuze
van Palocci. «Dokter Palocci is een uiterst verstandige , gebalanceerde en
objectieve persoon» , aldus Malan. «De bevestiging van zijn benoeming is geweldig
nieuws.» Lula en de vertrekkende Fernando Cardoso werken samen om de
machtsoverdracht in januari zo soepel mogelijk te laten verlopen.


TAIL :
Financien ; Binnenlandse politiek ; Politiek en Staat ; Economie

