DOCUMENT : 56 of 111

PAPER : NRC Handelsblad

DATE : December 12, 2002


BYLINE : DOOR ONZE REDACTEUREN FREEK STAPS EN JOS VERLAAN

SECTION : Buitenland ; Pg. 4

LENGTH : 1124 words

DATELINE : DEN HAAG , 12 DEC.

BODY :

HEADLINE : «De bouwsector moet eigenlijk collectief boete doen» ; FRAUDE

De bouwbedrijven hebben hun lot in eigen handen , vindt de enquetecommissie.
Ze hebben stelselmatig hun prijzen verhoogd en moeten daarvoor deemoedig schuld
bekennen.

Nu kartelvorming en prijsopdrijving volgens de parlementaire
enquetecommissie onomstotelijk is vastgesteld , rest de vraagt hoe het kan dat
zo'n ondergronds systeem jarenlang heeft kunnen bestaan. In de epiloog van het
eindverslag vraagt de commissie zich af waar «die daadkrachtige overheid» dan
was ? Kan die wel voldoende tegenwicht bieden aan haar partners in de private
sector ? Immers : «De aannemer is van een ander slag dan de ambtenaar.»

Onwetendheid , amateurisme en gebrek aan kritische zin - de commissie
verwijst ter illustratie naar voormalig V&W-minister Netelenbos. Zij omarmde in
de verhoren het verweer van de bouwbranche , dat het in de schaduwboekhoudingen
niet om geld ging , maar slechts om «pepernoten» , een fictieve rekeneenheid
waarmee de bedrijven «bouwrechten» onderling verrekenden. En hoewel ze wist van
mogelijke malversaties bij het Groningse bouwbedrijf Koop Tjuchem , onderhield ze
nauw contact met de directeuren van die onderneming , Koop en Veerman. «Zou hier
meer afstand niet gepast zijn geweest ? »

Voorzitter Brinkman van de brancheorganisatie ABVV , heeft herhaaldelijk een
oproep aan de overheid gedaan om nu snel te handelen. «Beul maak het kort» , zo
citeert de commissie Brinkman. Maar de bouwbedrijven hebben hun lot nu in eigen
handen , vindt de commissie. «De ernst van de feiten maken boetedoening
noodzakelijk. Niet alleen door de grote beursgenoteerde ondernemingen , maar
collectief vanuit de sector.»

De commissie waarschuwt voor een lawyer's paradise in de afwikkeling van nog
lopende procedures. «De private sector dient zelf concrete handreikingen te
doen. Dat zou naar het oordeel van de commissie een goede aanzet zijn in het
proces van herstel van wederzijds vertrouwen.»

Twee spraakmakende affaires vormden de opmaat voor deze parlementaire
enquete : Grootschalige fraude bij de aanleg van de Schipholspoortunnel en de
schaduwboekhouding van het bouwbedrijf Koop Tjuchem die oud-directeur A. Bos
naar buiten bracht. In beide affaires toonden betrokken overheidsinstanties ,
ministeries , het openbaar ministerie en de Mededingsautoriteit in eerste
instantie een opmerkelijke passiviteit , concludeert de commissie. Bos leurde
zonder succes met zijn boekhouding bij het openbaar ministerie en de NMa.
Ondanks , en niet dankzij justitie , kwam die schaduwboekhouding uiteindelijk bij
het openbaar ministerie. «Al met al een weinig adequate reactie van de
toezichthoudende , de opsporende en vervolgende instanties» , oordeelt de
commissie.

Toen het OM in januari 1999 meldingen binnenkreeg van zeer omvangrijke
fraude , waarmee tientallen miljoenen guldens gemoeid waren , duurde het een maand
voordat justitie in actie kwam. Die laksheid geldt niet alleen het uitvoerend
niveau bij justitie , ook het college van procureurs-generaal en de minister zelf
hebben onvoldoende adequaat gereageerd. «Een dergelijke handelwijze is
maatschappelijk onwenselijk» , luidt het oordeel van de commissie.

Eenzelfde oordeel velt de commissie over de manier waarop de bouwbedrijven
KSS , Strukton en HBW door een transactie strafrechtelijke vervolging voor fraude
bij de aanleg van de Schipholtunnel konden afkopen. Voor een miljoen gulden elk.
Justitie wist van de schaduwboekhouding van Bos , op het moment dat zij
onderhandelde over die transacties. Maar ze weigerde , volgens de commissie ten
onrechte , een verband te leggen tussen die twee dossiers. Terwijl de bedrijven
van de Schipholfraude ook voorkwamen in de schaduwboekhouding van Koop Tjuchem.

Volgens de commissie vertoonde het strafrechtelijk onderzoek tekortkomingen
waardoor te snel de conclusie is getrokken dat leidinggevenden niet vervolgd
konden worden. En terwijl het college van procureurs-generaal zich intern tegen
een schikking had uitgesproken , leidde gebrek aan communicatie met het parket in
Haarlem toch tot een schikking. «Het college werd voor een voldongen feit
geplaatst waar niet meer onderuit te komen was.» Toenmalig minister Korthals van
Justitie is volgens de commissie ten onrechte niet geinformeerd over het
transactiebesluit.

Tijdens de openbare verhoren zocht de commissie voortdurend naar bewijs dat
de wijdverbreide praktijk van prijsafspraken door bouwkartels ook heeft geleid
tot prijsopdrijving. De bouwers zelf hebben dat in alle toonaarden ontkend. De
bedragen in de schaduwadministraties zouden geen echt geld , maar «pepernoten»
betreffen , de onderlinge verdeling van «bouwrechten». De commissie verwijst die
bewering letterlijk naar het land der fabeltjes : «De enquetecommissie gelooft
niet in het spook van de pepernoten.» De in vooroverleggen overeengekomen
ophogingen maken deel uit van de aanbestedingssom , zo concludeert de commissie.
En het is de opdrachtgever die de ophogingen uiteindelijk betaalt.

Inventarisatie van de schaduwboekhouding van Koop Tjuchem leert dat het
zogeheten «ophoogpercentage» rond de 8,8 procent schommelt. De commissie vindt
dat percentage maatgevend voor het ophoogpercentage in het algemeen bij
aanbestedingsprocedures onder druk van kartelvorming.

Zonder kartelvorming , aldus de commissie , komt de marktprijs tot stand in
vrije concurrentie en is dus van prijsopdrijving geen sprake. In de Nederlandse
praktijk is daar volgens haar geen sprake van. Koops schaduwboekhouding heeft
uitgewezen dat meer dan 600 bouwbedrijven op een of andere wijze aan
kartelvorming hebben deelgenomen. «Er is dan ook niet sprake van een kartel ,
maar van diverse , zo niet honderden kartels.» Speculaties over de vraag voor
welke bedragen de overheid , immers de belangrijkste opdrachtgever in de
bouwbranche , benadeeld is , geeft de commissie niet. Ze wil zich niet laten
verleiden tot «extrapolaties en het noemen van bedragen die een schijnexactheid
tot uitdrukking brengen».

De overheid gaat niet vrijuit in die wereld van vooroverleg , kartelvorming
en pepernoten. De aanbestedende diensten van de verschillende overheden
ontbreekt het aan professionaliteit. Terwijl professionele aanbesteding zich
dubbel en dwars terugverdient , aldus de commissie. Het ontbreken daarvan heeft
niet alleen een bedrijfscultuur bij de overheid veroorzaakt waardoor die
grootschalige kartelvorming mogelijk werd. Het heeft bij een aantal
overheidsinstanties ook geleid tot praktijken waarbij ambtenaren door de
bouwbranche in de watten wordt gelegd. «Nieuwe zakelijkheid» is wat de commissie
betreft geboden in de ambtelijke cultuur. «Bestrijding van bouwfraude is nu een
heet hangijzer en dient dat te blijven.»


TAIL :
Fraude en corruptie ; Bouwnijverheid ; Economie ; Bedrijfstakken ; Recht ;
Criminaliteit ; Delicten

