DOCUMENT : 64 of 78

PAPER : NRC Handelsblad

DATE : December 10, 2002


BYLINE : DOOR EEN ONZER REDACTEUREN

SECTION : Voorpagina ; Pg. 1

LENGTH : 700 words

DATELINE : DEN HAAG , 10 DEC.

BODY :

HEADLINE : «Ronselen voor jihad is trend»

Jonge Nederlandse Marokkanen zijn in toenemende mate bereid deel te nemen
aan de jihad , de gewelddadige moslimstrijd. Zij worden in Nederland gerekruteerd
door radicale buitenlandse moslims.

Volgens een gisteren gepresenteerd rapport van de Algemene Inlichtingen en
Veiligheidsdienst ( AIVD ) is het ronselen van «jihad-strijders» in Nederland geen
incident meer , maar een trend. De «extremistische ronselaars» beschikken in
Nederland over provisorische opleidingscentra , waar rekruten , in de woorden van
de AIVD , «fysiek en technisch» worden voorbereid op deelname aan de jihad.
Daarbij hoeft niet per se te worden gedacht aan buurthuizen of moskeeen , zei
AIVD-hoofd S. van Hulst gisteren in een toelichting.

De AIVD heeft een tiental van dergelijke ronselaars in beeld die in
Nederland actief zijn. De meeste rekruteurs in Nederland en andere westerse
landen hebben hun opleiding en training in Afghanistan gevolgd. Sommige in
Nederland opererende rekruteurs onderhouden volgens de AIVD nauwe banden met
Al-Qaeda , het terreurnetwerk van Osama bin Laden , overigens zonder dat duidelijk
is of zij expliciet in opdracht van dit netwerk handelen.

De rekruteurs houden zich schuil onder asielzoekers , of beschikken over
vervalste persoonsgegevens. Een opvallend groot deel van die mujahedeen , aldus
de AIVD , is getrouwd met een islamitische , of tot de islam bekeerde vrouw met
Nederlandse nationaliteit. Ze leven sober in Nederland , in een enkel geval
hebben ze inkomsten uit handel met vervalste paspoorten en telefoonkaarten.

Minister Remkes van Binnenlandse Zaken wil onderzoeken of het mogelijk is
het op dergelijke wijze ronselen van jongeren voor de jihad strafbaar te
stellen. Ook VVD-fractievoorzitter Zalm wil dat justitie moet kunnen optreden.
«Het feit dat hiervoor in Nederland een voedingsbodem bestaat , laat zien dat
dertig jaar integratiepolitiek is mislukt. Het is het failliet van het
Nederlandse integratiebeleid. Het moet worden aangepakt , dat rekruteren. Geen
fijnjuristerij meer op dit onderwerp.»

Voorzitter dr. A. Karagul van de Raad van Moskeeen , de koepelorganisatie van
230 Turkse moskeeverenigingen , zegt dat hij over zulke activiteiten in de bij
zijn organisatie aangesloten moskeeen nog nooit heeft gehoord.  Vervolg JIHAD :
pagina 3

JIHAD

Al zestien strijders voor jihad vervolgd

Vervolg van pagina 1 Voorzitter Karagul van de Raad van Moskeeen , die het
rapport nog niet kent , zegt het sensationeel te vinden als zonder harde bewijzen
zulke beschuldigingen naar voren worden gebracht.

S. Boudouft , voorzitter van het Samenwerkingsverband Marokkanen en
Tunesiers , betwijfelt of het zo erg is als de AIVD suggereert. Volgens Boudouft
kan het aantal Marokkaanse jongeren dat mogelijk gerekruteerd is maximaal tien
zijn. «Als het er tientallen waren , zoals de AIVD claimt , was dat allang
zichtbaar.»

Recent zijn op aanwijzing van de AIVD in Nederland verschillende personen
gearresteerd die deel uitmaken van dergelijke internationale netwerken van
islamitische strijders. Volgens een woordvoerder van het landelijk openbaar
ministerie lopen op dit moment drie strafzaken waarbij in het totaal zestien
«jihad-aanhangers» zich op korte termijn voor de rechter moeten verantwoorden.

Zij worden verdacht van lidmaatschap van een criminele organisatie ( art. 140
WvS ) , met «het oogmerk , hulp te bieden aan een vijand in een gewapend conflict».

Volgens de OM-woordvoerder krijgt justitie meer armslag bij het vervolgen
van dergelijke rekruteringspraktijken na de op handen zijnde wetswijziging die ,
aanvullend op artikel 140, het lidmaatschap van een terroristische organisatie
strafbaar stelt.

AIVD-hoofd Van Hulst zei gisteren bij de presentatie van het rapport dat het
om «religieus-sekteachtige praktijken» gaat , die strafrechtelijk niet makkelijk
aan te pakken zijn.

«Alleen als een dergelijk proces wordt omgezet in strafbare feiten als
handel in vervalste paspoorten of creditcards , kan justitie gericht optreden» ,
aldus Van Hulst.

nederlandse ael : pagina 3

hoofdartikel : pagina 9

www.nrc.nl : AIVD-rapport


TAIL :
Islam ; Terrorisme ; Politiek en Staat ; Binnenlandse Politieke Onrust ;
Levensbeschouwing ; Religie

