DOCUMENT : 40 of 44

PAPER : NRC Handelsblad

DATE : December 9, 2002


SECTION : Opinie ; Pg. 8

LENGTH : 1001 words

BODY :

HEADLINE : Verhoren bouwfraude deugden niet

Donderdag verschijnt het eindrapport van de enquetecommissie Bouwfraude. Nu
al is duidelijk dat elementaire rechten van hen die verdacht worden van een
strafbaar feit , zoals het zwijgrecht , met voeten getreden zijn , meent D.R.
Doorenbos.

Eenieder die verdacht wordt van een strafbaar feit , moet voor onschuldig
worden gehouden tot het tegendeel in rechte is komen vast te staan. Om deze
reden zijn aan de verdachte bepaalde rechten toegekend. Een daarvan is het recht
om niet te worden gedwongen zichzelf te beschuldigen , een ander is het
zwijgrecht. Elke publieke autoriteit behoort die rechten te respecteren , zo ook
een parlementaire onderzoekscommissie.

De parlementaire en-quetecommissie Bouwnijverheid denkt hier heel anders
over.Hoewel deze onderzoekscommissie zich uitdrukkelijk bezig heeft gehouden met
waarheidsvinding betreffende strafbare feiten ( opsporing dus ) , vond zijzelf dat
haar onderzoek niet voldoende vergelijkbaar is met een strafrechtelijk onderzoek
om de bedoelde rechten in acht te nemen. Dit laatste heeft zij dan ook niet
gedaan.

Getuigen die door het openbaar ministerie reeds werden verdacht van bepaalde
strafbare feiten , wer-den door de politieke rechercheurs van de enquetecommissie
gedwongen om in het openbaar en onder ede te verklaren over hun betrokkenheid
bij die strafbare feiten. Getuigen uit deze categorie van wie werd aangenomen
dat zij weleens onwillig zouden kunnen zijn , werd het dwangmiddel van de
gijzeling in het vooruitzicht gesteld. Hun zwijgrecht werd ontkend en het risico
dat zij aldus zouden worden gedwongen zichzelf te belasten , werd door de
commissie bewust aanvaard. De verhoren hadden een ronduit inquisitoir karakter.

De commissie werkt thans aan haar eindrapport , dat donderdag verschijnt. De
commissie zal daarin haar conclusies trekken naar aanleiding van datgene wat zij
heeft onderzocht. Die conclusies zullen derhalve mede betrekking hebben op het
begaan van strafbare feiten.

Voor diverse personen en bedrijven zal het eindrapport een veroordeling
inhouden. Want zelfs al zouden de conclusies in algemene termen zijn
geformuleerd , zij zullen moeiteloos te koppelen zijn aan de individuele personen
die daarover zijn ondervraagd.

De gehoorde getuigen mogen dus rekenen op een schuldigverklaring zonder
oplegging van straf , maar met een maximale openbaarmaking van het vonnis. En
daarna zullen diezelfde getuigen zich dan mogelijk nog eens voor de strafrechter
moeten verantwoorden voor feiten waarover de enquetecommissie reeds heeft
geoordeeld.

Deze gang van zaken is in strijd met de hiervoor bedoelde rechten en wordt
geenszins gerechtvaardigd door de vermeende ernst van de zaak.

Waarheidsvinding door politici is prachtig , zolang het maar niet gaat om
waarheidsvinding betreffende strafrechtelijke verdenkingen. Voor die laatste
vorm van onderzoek zijn andere functionarissen aangewezen : opsporingsambtenaren ,
officieren van justitie en uiteindelijk rechters , voor wie het antwoord op de
vraag naar de toepasselijkheid van het zwijgrecht en het verbod iemand tot
zelfbeschuldiging te brengen , vanzelfsprekend bevestigend is.

De geschetste stand van zaken zou natuurlijk veel minder problematisch zijn ,
wanneer maar vooraf vast zou staan dat een betrokken getuige na zijn verklaring
ten overstaan van de enquetecommissie verder gevrijwaard zou blijven van
strafrechtelijke aansprakelijkstelling. Dat is echter geenszins het geval. De
Wet op de parlementaire enquete biedt de getuige hier niet meer dan een optische
bescherming.

Deze wet bepaalt dat een getuigenverklaring die is afgelegd tegenover een
parlementaire en-quetecommissie , later niet tegen de betrokkene zelf of tegen
anderen mag worden gebruikt. Dat lijkt heel wat , maar stelt weinig voor.

Om te beginnen belet deze bepaling niet dat de inhoud van de in het openbaar
afgelegde verklaring andere getuigen en medeverdachten beinvloedt bij het
afleggen van hun verklaringen en mogelijk zelfs zal brengen tot het afleggen van
inhoudelijk nagenoeg identieke verklaringen. Tegen het gebruik van die
verklaringen bestaan dan vervolgens geen belemmeringen , zodat de afgelegde
verklaring indirect toch meewerkt.

Verder zullen opsporingsambtenaren op basis van de afgelegde
getuigenverklaring nader en gerichter onderzoek kunnen doen ten laste van de
verdachte getuige. Ter illustratie kan worden gewezen op een bericht in deze
krant van 5 september waarin een woordvoerder van de Nederlandse
Mededingingsautoriteit werd geciteerd die erkende dat zij zich bij haar acties -
invallen bij aannemers - liet inspireren door hetgeen zij bij de openbare
verhoren waarnam.

Omdat de verklaring in openbaarheid wordt afgelegd , komt zij tevens ter
kennis van de toekomstige rechters die straks over de verdenkingen jegens de
getuige zullen moeten oordelen. Hun overtuiging zal daardoor reeds op voorhand
wezenlijk kunnen worden beinvloed.

En ten slotte kan worden opgemerkt dat het begrijpelijkerwijs ook vrijwel
onmogelijk zal zijn voor de betrokkene om in het kader van een strafrechtelijk
onderzoek nog terug te komen op respectievelijk af te wijken van een eenmaal in
het openbaar onder ede afgelegde verklaring.

De Wet op de parlementaire enquete verschaft de onderzoekers wel krachtige
machtsmiddelen tegenover getuigen , maar schiet vervolgens schromelijk tekort in
de bescherming van de rechtspositie van die getuigen wanneer deze ter
verantwoording worden geroepen bij de strafrechter. Het wordt tijd dat de wet
terzake wordt gewijzigd. De werkwijze van de parlementaire enquetecommissie
Bouwnijverheid heeft pijnlijk duidelijk gemaakt hoezeer de rechten van burgers
in de knel komen wanneer politici zich gaan bezighouden met onderzoek naar
strafbare feiten.

Mr. D.R. Doorenbos is advocaat bij Stibbe te Amsterdam en treedt in die
hoedanigheid op voor een van de betrokken bouwbedrijven.

Tekening : Ruben L. Oppenheimer


TAIL :
Fraude en corruptie ; Bouwnijverheid ; Economie ; Bedrijfstakken ; Recht ;
Criminaliteit ; Delicten

