DOCUMENT : 41 of 79

PAPER : NRC Handelsblad

DATE : December 11, 2002


BYLINE : DOOR HENK VAN GELDER

SECTION : Kunst ; Pg. 9

LENGTH : 391 words

BODY :

HEADLINE : Huijbrechts met vrolijke zelfspot

«Er was eens een koninkrijk , hier heel ver vandaan... , » begint Marc-Marie
Huijbregts - en meteen valt hij zichzelf in de rede , zoals hij vanavond nog heel
vaak zal doen , om te vragen of er iemand is die zijn vorige voorstelling heeft
gezien. Ja ? «De vorige voorstelling was hilaaaarisch» , zegt hij dan. «Dat is nu
niet zo.» Maar hij zegt het met zo veel voorpret op zijn gezicht , dat prompt de
eerste lach binnen is.

Marc-Marie Huijbregts maakte twee jaar geleden zijn eerste theatersolo , het
nog wat rommelige , maar wel rake debuut van iemand die aanstekelijk kon
fantaseren en behendig met de zaal stond te dollen. Tegelijk werd hij als
panellid van Dit was het nieuws voor de televisie ontdekt , waarna de KRO hem
carte blanche - en dus geen ideeen - gaf voor een eigen tv-show. Prompt ging hij
smadelijk af. Maar nu , in zijn tweede theaterprogramma , heeft hij die mislukking
verwerkt in een terugblik vol vrolijke zelfspot. «Sommige kansen moet je
helemaal niet grijpen» , roept hij uit , «maar dat zeggen ze er niet bij ! » Om
daarna , met de allure van een musical-zanger , los te barsten in een vertaling
van Once in a lifetime.

Waardig , in krijtstreeppak met wit overhemd en de haartjes gekamd , loopt hij
in M-M Huijbregts rond in zijn eigen biografie. Drie verhaallijnen heeft hij
hier virtuoos vervlochten. Het sprookje gaat over een koningspaar dat na acht
prinsesjes zo graag een prinsje wilde , maar toch weer een prinsesje kreeg. Tot
dat prinsesje er met uiterste krachtinspanning een piemeltje uitperste , en een
prinsje werd , dat later echter liever zoent met het broertje van de dochter van
de boswachter dan met het dochtertje zelf. In de tweede lijn zegt hij over zijn
eigen jeugd te vertellen , die veel op het sprookje blijkt te lijken. En daar
weer tussendoor is Huijbregts de amusante causeur , die veel vermaak weet te
scheppen door met grote ogen om zich heen te kijken.

Een gaaf programma , kortom , waarin als vanzelfsprekend ruimte is gemaakt
voor alles wat hij van zichzelf wil laten zien : de grappen , zijn zangtalent en
ook de welgemeende ernst die wonderwel bij hem past. Die voorpret was zodoende
niet voor niets.

Voorstelling : M-M Huijbregts , door Marc-Marie Huijbregts. Gezien : 10/12 in
Zaantheater , Zaandam. Tournee t/m 31/5. Inl. www.marc-marie.nl


TAIL :
Cabaret ; Kunst en Cultuur ; Kunst ; Theater

