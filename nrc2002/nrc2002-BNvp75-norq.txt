DOCUMENT : 75 of 78

PAPER : NRC Handelsblad

DATE : December 9, 2002


BYLINE : ARJEN SCHREUDER

SECTION : Voorpagina ; Pg. 1

LENGTH : 511 words

BODY :

HEADLINE : Herrie om zigeuners ; AFSLAG NIEUWEGEIN

Er zijn mensen in de buurt die nooit ergens last van hebben. Mensen als
Marianne van den Berg , die drie maanden geleden naar Nieuwegein kwam en de
verhalen over het woonwagenkamp alleen van horen zeggen kent. Dat er herrie en
ruzie wordt gemaakt en dat er geschoten is. Het zal allemaal wel , maar ze woont
prettig in deze vijftien jaar oude nieuwbouwwijk aan de noordrand van de stad.
Het woonwagenkamp maakt een weinig spectaculaire indruk. Een klein , rustig kamp
van zes standplaatsen , met aan de ingang alleen wat rommel zoals autobanden en
een badkuip , winkelwagentjes en een afgedankte ijskast.

De werkelijkheid is ingewikkelder. Achterin het kamp woont een van de oudste
kampers , Oskam , die vertelt dat hij zich heeft willen verdrinken in de sloot
naast zijn wagen , zo wanhopig is hij over de sfeer op het kamp. Twintig jaar
geleden was het nog gezellig en ook toen kort daarna de nieuwe wijk Batau
verrees , was het kamp goed leefbaar. De ellende begon toen de zigeuner Jovanovic
kwam inwonen bij een van de kampers , en na verloop van tijd ook nog zijn vrouw
en elf kinderen erbij haalde. Het werd druk op het kamp. Auto's en scooters
rijden af en aan. Oskam zegt nauwelijks te kunnen slapen van de harde muziek.
Zijn familie is vertrokken na bedreigingen van de familie Jovanovic. Als enige
metgezel heeft Oskam nog een pony die staat te grazen in zijn achtertuin.

De vraag is hoe groot de overlast werkelijk is. Legendarisch is onder
buurtbewoners een bruiloft van de zoon van de zigeuner , een geweldige herrie , en
een schietpartij waarbij het geratel van semi-automatische wapens werd gehoord.
En dan hebben we het nog niet eens over zaken als illegale caravans op het kamp
en gebrekkige hygiene , vertellen Han en Greet Steur , die op enkele meters van
het kamp wonen. Als zij 's zomers barbecuen , dan is de kans groot dat er dikke
strontvliegen uit het kamp op hun vlees komen zitten. Het is vies , zeggen ze.

Buurtbewoners hebben handtekeningen verzameld om de gemeente wakker te
schudden. Punt van zorg vormen twee lege plaatsen op het kamp. Vader Jovanovic
eist een plaats voor zijn zoon , want anders is het discriminatie van de Roma. De
buurt vreest dat dit de relatie met de Hollandse kampers en met de buurt niet
ten goede zal komen. De gemeente heeft zeecontainers geplaatst en is in gesprek
met de advocaat van de zigeunerfamilie om duidelijk te maken dat standplaatsen
in deze democratische samenleving worden toegewezen aan degene die het hoogst op
de wachtlijst staat , en dat als er straks iemand anders dan zoon Jovanovic komt
te staan , het niet aangaat om die weg te pesten. De gemeente is over het verloop
van de onderhandelingen optimistischer dan de buurtbewoners. Die weten bijna
zeker dat de zigeuners nooit iemand anders dan de zoon accepteren , dat hebben ze
al wel gemerkt , en het is misschien beter om de standplaatsen niet te vergeven
en de zeecontainers te laten staan. Een compromis. De zigeuners zijn niet thuis.


TAIL :
Lokale politiek ; Recht ; Politiek en Staat ; Staatsrecht ; Gemeenten ;
Binnenlandse Politiek

