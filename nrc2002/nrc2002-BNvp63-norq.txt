DOCUMENT : 63 of 78

PAPER : NRC Handelsblad

DATE : December 10, 2002


BYLINE : DOOR ONZE REDACTEUR RINSKJE KOELEWIJN

SECTION : Voorpagina ; Pg. 1

LENGTH : 1133 words

DATELINE : CAPELLE A/D IJSSEL , 10 DEC.

BODY :

HEADLINE : Spel helpt tegen onrust in de klas

Een spel , overgenomen uit Amerika , vermindert onrust in de klas. De vraag is
nog of het effect ook beklijft.

Normaal is groep vijf van basisschool De Contrabas in Capelle aan den IJssel
een drukke klas. Maar nu is het tot tien voor twaalf precies rustig. Een
speciale klok geeft aan dat de dertig kinderen , verdeeld in zes groepjes van
vijf , nog tien minuten stil moeten zijn , hun vinger moeten opsteken als ze wat
willen vragen en zelf moeten werken. Als een van de kinderen uit het team «The
Kings» toch praat , geeft lerares Els Anderson geen straf of standje , maar pakt
ze zwijgend een kaart van het stapeltje dat elke groep op tafel heeft liggen.
«The Kings» wisselen boze blikken , maar niemand is zo stom hardop iets te zeggen
en weer een kaart te verspelen.

Groep vijf speelt het Taakspel. Kinder- en jeugdpsychiater Alfons Crijnen
van het Rotterdamse Sophia Kinderziekenhuis nam het Good Behaviour Game jaren
geleden mee uit de VS. De Onderwijsbegeleidingsdienst «vertaalde» het in het
Nederlands. En gezondheidswetenschapper Pol van Lier kreeg geld van het
ministerie van Justitie en het Sophia Kinderziekenhuis om de effecten van het
spel te onderzoeken. Hij introduceerde het in 1999 op 13 basisscholen in
Rotterdam en Amsterdam. Het is voor het eerst in Nederland dat zo'n grote groep
kinderen op deze manier een aantal jaar wordt gevolgd.

De scholen die meededen waren «gewone» scholen , dat wil zeggen dat er niet
extreem veel of juist weinig «moeilijke kinderen» op zaten. Tien procent van de
bevolking heeft een of andere gedragsstoornis , gemiddeld zitten er in elke klas
wel een of twee lastige kinderen. Ruim 650 kinderen speelden het spel twee jaar
lang en de effecten op hun gedrag waren opzienbarend. De drukte en onrust in
klassen verminderde. De «lastige» kinderen werden minder hyperactief , opstandig
en agressief. Van Lier promoveert morgen op zijn onderzoek aan de Erasmus
Universiteit in Rotterdam.

Voor basisschool De Contrabas kwam het onderzoek van Van Lier precies op het
goede moment , zegt locatieleider Elly Gijtenbeek. Er waren destijds nogal wat
problemen met een klas. De kinderen , van een jaar of zeven , accepteerden geen
gezag. Vochten met elkaar en met de leerkracht. Gijtenbeek : «We wisten niet hoe
we ermee om moesten gaan. Hoe we het slechte gedrag moesten keren.»

De onderwijsbegeleidingsdienst trainde de leraren en Van Lier onderzocht het
gedrag bij de kinderen zodra ze in groep drie kwamen. De leraren moesten hun
oordeel over de leerlingen geven , alle ouders werden geinterviewd over het
gedrag van hun kind en de kinderen zelf werd gevraagd wat ze van de andere
leerlingen vonden. Ze kregen een lijst met de namen van alle kinderen in de
klas , en een lijst met «rollen» : dit kind helpt mij altijd , dit kind is een
leider , dit kind begint altijd met vechten , en dit kind vind ik niet leuk. Van
Lier : «Zulke jonge kinderen kunnen hun eigen gedrag nog niet beoordelen , maar ze
weten feilloos hoe een ander zich gedraagt. Ze zien dat een ander kind agressief
is , en vinden dat kind meestal ook niet leuk.» Vervolg TAAKSPEL : pagina 2

TAAKSPEL

Niet : je mag niet praten. Maar : je bent stil

Vervolg van pagina 1 Kinderen laten kinderen die hyperactief zijn of
agressief , links liggen. De «afwijkende» kinderen trekken naar elkaar toe en dan
valt het leed vaak niet meer te overzien. Van Lier : «Als kinderen op jonge
leeftijd al moeilijk zijn , is de kans groot dat ze het later ook zijn. Het is
een indicator voor allerlei grote problemen : ze maken vaak hun school niet af ,
ontwikkelen crimineel gedrag. En hoe ouder ze zijn , hoe moeilijker het is ze te
helpen.» Je moet er dus zo vroeg mogelijk bij zijn , zegt Van Lier , om moeilijk
gedrag te behandelen , of liever te voorkomen. Veel basisscholen hebben een
programma's om het gedrag van kinderen te beinvloeden. «Maar» , zegt Van Lier ,
«of die programma's ook effect hebben , is onzeker.»

Bij het taakspel draait alles om het benadrukken van positief gedrag. De
regels zijn positief verwoord. Niet : je mag niet praten. Maar : je bent stil. Ze
krijgen complimenten voor goed gedrag , en geen straf voor slecht. Van Lier : «De
aandacht die een normaal kind krijgt , is voor tachtig procent voor goed gedrag.
Een lastig kind krijgt maar 11 procent positieve aandacht. De rest van de tijd
krijgt hij aandacht voor zijn slechte gedrag. Dat wordt met het spel
doorbroken.»

De kinderen worden verdeeld in teams , samengesteld uit rustige en juist
drukke kinderen , brave en agressieve. Elk team krijgt een stapel van drie of
vier kaarten. Als een van de teamleden een regel overtreedt , wordt er door de
leraar een kaart weggehaald. Als aan het einde van het spel een kaart is blijven
liggen , heeft het team «gewonnen» en krijgt een beloning. Meestal een sticker.
Als aan het eind van de week het team alle spelletjes heeft gewonnen , krijgen ze
een iets grotere beloning. Een video kijken. En na een maand winnen is de
beloning naar keuze. Van Lier : «Kinderen mochten een dag verkleed naar school ,
een middag bij de kleuters spelen of de auto van de meester wassen.» Het grote
verschil met het originele Amerikaanse spel is dat er tussen de teams geen
competitie is.

Als steeds hetzelfde kind een regel overtreedt en daarmee het team dupeert ,
mag het wel door zijn teamleden worden gecorrigeerd. Locatieleider Gijtenbeek :
«Dat heeft nog weleens voor problemen met ouders gezorgd. Die kwamen verhaal
halen dat er steeds een kaart werd »afgepakt« van hun kind. Moesten wij
uitleggen dat het juist een spel was dat sociaal gedrag bevorderde.» Dat alle
kinderen het spel moeten doen - de lastige maar ook de rustige - is volgens
Gijtenbeek geen bezwaar. «Iedereen vindt het leuk.»

Wat jammer was , zegt locatieleider Gijtenbeek , dat niet de lastige klas werd
ingeloot om mee te doen aan het onderzoek van Van Lier , maar juist de meest
sociale klas. Maar dat hoort Van Lier net iets te vaak , zegt hij. «Het kan geen
toeval zijn dat zo vaak net de rustigste klas werd ingeloot. Dat blijkt ook uit
de metingen.» Volgens hem is het een effect van het taakspel. Daar wordt een
klas rustig en sociaal van. Het grootste effect heeft het op de 26 procent
kinderen die «gemiddeld» lastig zijn. Die worden minder opstandig , minder
hyperactief. En de veertien procent kinderen die echt gedragsgestoord zijn ,
wordt alleen minder agressief. Van Lier blijft alle 650 kinderen die meededen
aan zijn onderzoek volgen - of ze nou blijven zitten of verhuizen. Zeker tot ze
dertien zijn en in de eerste klas van de middelbare school zitten. Van Lier :
«Uit Amerikaans blijkt dat het taakspel ook andere effecten heeft. We gaan
bijvoorbeeld kijken of deze kinderen ook minder vaak gaan roken.»


TAIL :
Sociologie ; Psychologie ; Basisonderwijs ; Onderwijs ; Wetenschap en
Techniek ; Sociale Wetenschappen

