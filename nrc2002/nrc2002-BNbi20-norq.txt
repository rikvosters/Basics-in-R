DOCUMENT : 20 of 123

PAPER : NRC Handelsblad

DATE : December 13, 2002


BYLINE : DOOR ONZE REDACTEUR ROB SCHOOF

SECTION : Binnenland ; Pg. 6

LENGTH : 434 words

DATELINE : ROTTERDAM , 13 DEC.

BODY :

HEADLINE : Allochtonen crimineler door klein netwerk

Allochtone jongeren die een criminele loopbaan beginnen , hebben vaak een
«gebrekkig» sociaal netwerk. Allochtone jongeren die nauw verbonden zijn met hun
oorspronkelijke cultuur , zijn zelden crimineel. Dat blijkt uit een onderzoek
door het Utrechtse onderzoeksbureau Driessen in opdracht van het Programma
Politie en Wetenschap.

Marokkaanse jongens komen vier maal zo vaak in de criminaliteitscijfers voor
als autochtone jongeren. Antilliaanse jongeren zijn drieenhalf keer
oververtegenwoordigd , Surinaamse jongeren tweeenhalf keer en Turkse jongeren
anderhalf keer , aldus de onderzoekers. Deze «disproportionele criminaliteit»
komt ook voor bij jeugdige etnische groepen in de Verenigde Staten , stellen de
onderzoekers.

Allochtone jongeren nemen minder deel aan netwerken. Dat komt doordat de
familieleden nog in het land van herkomst wonen. Veel jongeren hebben een
moeizame relatie met hun ouders. «Het allochtone sociale leven in Nederland is
zwak ontwikkeld» , concludeert Bureau Driessen. Dat komt omdat de sociale
contacten tussen buren met dezelfde afkomst niet «via de schutting» verlopen ,
maar via dorpsgemeenschappen in Turkije of Marokko. Mede daardoor slagen zij er
niet in toe te treden tot de westerse maatschappij en kunnen zij «min of meer
vanzelf» de criminaliteit inrollen.

Tegelijkertijd hebben allochtone jongeren niet veel contact met de
autochtone Nederlandse bevolking , en beschikken al helemaal niet over een
sociaal netwerk van autochtonen dat hun mogelijk de weg zou kunnen wijzen in de
maatschappij. «Wat overblijft zijn de vrij losse contacten op straat met jongens
in een vergelijkbare positie. Dergelijke jongerengroepjes komen gemakkelijk in
contact met wat oudere jongens die al crimineel actief zijn of met regelrechte
criminele elementen» , aldus het rapport «Zeg me wie je vrienden zijn».

De onderzoekers zeggen «sceptisch» te zijn over een beleid dat de nadruk
legt op overdracht van waarden en normen , bijvoorbeeld via het onderwijs. Zolang
er geen «vruchtbare voedingsbodem» wordt gecreeerd in de sociale netwerken van
allochtone jongeren zal het effect «minimaal» zijn.

De onderzoekers bevelen onder meer de ondersteuning van meer allochtone
wijk- en sportactiviteiten aan. Verder zouden allochtone en autochtone jongeren
samen bij elkaar op school moeten zitten. Ook zouden gemeenten sport- en
vrijetijdsclubs moeten stimuleren om leden te werven onder de allochtone
bevolking. Dat kan door door subsidies afhankelijk te maken van het percentage
allochtonen dat lid is.


TAIL :
Criminaliteit ; Minderheden ; Maatschappij ; Bevolking ; Recht

