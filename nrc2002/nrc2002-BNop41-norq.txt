DOCUMENT : 41 of 44

PAPER : NRC Handelsblad

DATE : December 9, 2002


SECTION : Opinie ; Pg. 9

LENGTH : 626 words

DATELINE : HEERENVEEN , 9 DEC.

BODY :

HEADLINE : Nog geen eind aan lijdensweg van Feyenoord

Feyenoord , nog niet zo lang geleden de trotse winnaar van de UEFA-beker ,
vervolgde zaterdagavond in Heerenveen de lijdensweg die het na een goed begin
van de competitie heeft ingezet. Na alweer de vierde nederlaag ( 3-1 ) van het
seizoen raakten de dolende Rotterdammers nog verder verwijderd van de
landstitel , de enige mogelijkheid om het seizoen te redden.

Bijna halverwege de competitie heeft Feyenoord inmiddels acht punten minder
dan Ajax , de Amsterdamse lijstaanvoerder die zaterdagavond onverwacht twee
punten bij De Graafschap inleverde. Erger nog dan de achterstand is voor de
Rotterdammers dat de verantwoordelijke trainer maar geen mogelijkheid ziet om
een einde te maken aan de vrije val die zijn elftal al maanden doormaakt.

Bert van Marwijk krijgt bijna wekelijks dezelfde vraag voorgelegd. Na weer
een ondermaatse prestatie van zijn ploeg moet de oefenmeester vertellen hoe hij
een einde denkt te maken aan de slechte reeks prestaties.

Ook na afloop van de terechte nederlaag bij Heerenveen moest Van Marwijk het
antwoord opnieuw schuldig blijven. «Pech met blessures en een gebrek aan vorm» ,
verzuchtte hij voor de zoveelste keer.

Feyenoord wordt ook dit seizoen weer geplaagd door een immense blessuregolf.
Zo moest Van Marwijk in de achtste minuut van het duel met Heerenveen
terugvallen op zijn zesde doelman. Na Edwin Zoetebier , Patrick Lodewijks , Ronald
Graafland en Bas van Wegen raakte ook Carlo L'Ami gekwetst. De keeper blesseerde
zijn schouder na een botsing met Romano Denneboom en is zeker twee maanden
uitgeschakeld. Jesper Hogedoorn , amper zeventien en eerstejaars A-junior , mocht
L'Ami vervangen. De nog schriele Hogedoorn reageerde twijfelend op hoekschoppen
maar had weinig schuld aan de uiteindelijke nederlaag.

Weinig hoopgevend voor Feyenoord is dat Van Marwijk zijn ploeg maar niet aan
het voetballen krijgt. De oefenmeester verwierf een half jaar geleden met de
winst van de UEFA-beker grote roem. Op basis van bijna tweeenhalf jaar
competitievoetbal scoort de oefenmeester echter geen voldoende. Geen speler is
onder de trainer van Feyenoord structureel beter gaan functioneren. Van Marwijk
kan zelden een wedstrijd met een goede wissel gunstig beinvloeden. Daarbij heeft
hij samen met technisch directeur Rob Baan verzuimd om goede vervangers voor
zijn bepalende spelers aan te trekken.

In zijn 83ste competitiewedstrijd in dienst van Feyenoord ging Van Marwijk
alweer voor de 22ste keer onderuit. De nederlaag tekende zich pas af nadat
Thomas Buffel bij toeval in de 57ste minuut met het hoofd scoorde. De Belg zag
tot zijn verrassing dat de bal na een schot van Paul Bosvelt via zijn hoofd in
het Friese doel belandde. Het antwoord van Heerenveen liet slechts zes minuten
op zich wachten. Na een hoekschop mocht verdediger Petter Hansson van arbiter
Bossen in de rug van Pierre van Hooijdonk duiken. Mika Varynen profiteerde
dankbaar : 1-1.

Weer zes minuten later schoot Romano Denneboom zijn ploeg op voorsprong. In
een wanhopige zoektocht naar de gelijkmaker verzuimde Pierre van Hooijdonk met
het hoofd gelijk te maken.

Mika Nurmela zorgde er uiteindelijk voor dat zijn ploeg de wedstrijd zoals
beloofd kon opdragen aan de vorige week na afloop van het duel met FC Groningen
verongelukte Mars van Vossen , een trouwe supporter uit het Zeeuwse dorp
Oud-Vossemeer , op het eiland Tholen. «Dan zie je maar weer hoe relatief het
voetbal is» , constateerde de bedroefde trainer Foppe de Haan in nabijheid van
een al even zorgelijk kijkende Bert van Marwijk. ( ANP )

Heerenveen

3

Feyenoord

1

Ruststand 0-0. 57. Buffel 0-1, 63. Vayrynen 1-1, 69. Denneboom 2-1, 88.
Nurmela 3-1. Schds : Bossen. Tsch : 14.400. Gele kaarten : De Jong en Nurmela
( Heerenveen ) .


TAIL :
Voetbal ; Sport

