DOCUMENT : 31 of 111

PAPER : NRC Handelsblad

DATE : December 13, 2002


BYLINE : DOOR ONZE CORRESPONDENT PIETER KOTTMAN

SECTION : Buitenland ; Pg. 5

LENGTH : 504 words

DATELINE : PARIJS , 13 DEC.

BODY :

HEADLINE : Franse president in functie onschendbaar

De president van Frankrijk is tijdens zijn ambtstermijn «onschendbaar» en
kan niet strafrechtelijk vervolgd worden. Wel kan hij afgezet worden in geval
van «een zodanig in gebreke blijven ten aanzien van zijn verplichtingen , dat er
een duidelijke onverenigbaarheid optreedt met de uitoefening van zijn mandaat».
Het Hoge Hof een college van Assemblee en Senaat samen beslist over de
afzetting.

Dit zijn de belangrijkste aanbevelingen van een commissie van twaalf
grondwetdeskundigen die zich , in opdracht van president Jacques Chirac , heeft
gebogen over de strafrechtelijke positie van de President van de Republiek. Het
rapport van de commissie , die was samengesteld door Chirac zelf , werd gisteren
aan hem aangeboden. Het Elysee heeft laten weten de voorstellen «te bestuderen ,
met het doel ze over te nemen».

Met de instelling van de commissie kwam Chirac een verkiezingsbelofte na ,
die hij deed onder druk van zijn rivaal Lionel Jospin. Deze had van de wijziging
van de strafrechtelijke positie van het staatshoofd een verkiezingsthema gemaakt
naar aanleiding van het door «affaires» getekende vorige mandaat van Chirac.

Volgens de bestaande regels , in feite niet meer dan aan verandering
onderhevige jurisprudentie , is het staatshoofd «juridisch immuun» tijdens zijn
mandaat en kan hij slechts voor «hoogverraad» - een niet nader gedefinieerd
begrip - worden vervolgd door het Hoge Gerechtshof.

Herziening van de regels was gewenst omdat de Constitutionele Raad en het
Hof van Cassatie er verschillende lezingen van gaven naar aanleiding van tegen
Chirac in gang gezette gerechtelijke procedures tijdens diens vorige
ambtstermijn.

De commissie stelt voor de juridische onschendbaarheid van het staatshoofd
tot wet te verheffen , om het te vrijwaren van willekeurige en mogelijk politiek
geinspireerde procedures.

Gerechtelijke vervolging staat ook op gespannen voet met de scheiding der
machten waarvoor het staatshoofd garant staat. De voorgestelde
afzettingsmogelijkheid is bedoeld om de bestaande absolute , «monarchale»
onschendbaarheid af te zwakken.

De commissie maakt daarbij een onderscheid tussen de functie van staatshoofd
( die te allen tijde beschermd moet worden ) en het staatshoofd zelf. Tevens legt
zij de bevoegdheid tot afzetting bij de politiek , omdat het presidentschap een
politieke functie is. Na afzetting of na het verlopen van het mandaat stopt de
juridische onschendbaarheid.

Volgens FranCois Hollande , leider van de Parti Socialiste , de belangrijkste
oppositiepartij , had de commissie een onderscheid moeten maken tussen het
functionele en het persoonlijke handelen van het staatshoofd.

Het laatste zou wel voor vervolging in aanmerking moeten komen , ook als het
om handelen van voor de aanvaarding van het ambt gaat. «Als justitie geen
onderzoek mag doen , hoe kan dan de politiek zich in haar plaats stellen ? » zo
vroeg hij zich af.


TAIL :
Binnenlandse politiek ; Regering ; Fraude en corruptie ; Recht ;
Criminaliteit ; Delicten ; Politiek en Staat ; Staatsrecht

