DOCUMENT : 3 of 201

PAPER : NRC Handelsblad

DATE : December 14, 2002


BYLINE : DOOR ONZE REDACTEUR MAARTEN SCHINKEL

SECTION : Economie / Geld tel ; Pg. 15

LENGTH : 752 words

DATELINE : AMSTERDAM 14 DEC.

BODY :

HEADLINE : De beurs als deeltjesversneller

Deze week toonden de gespannen financiele markten fraaie staaltjes van
logica. Want enkel onder extreme druk ontstaan de meest exotische
verschijnselen.

Kan iets dalen omdat het daalt ? In de gewone wereld overlapt de oorzaak van
een fenomeen zelden zijn gevolg. Enkel onder extreme omstandigheden doen zich
exotische verschijnselen voor. Natuurkundigen gebruiken daar deeltjesversnellers
voor , koelen materie af tot vlakbij het absolute nulpunt , of kijken miljarden
jaren terug het heelal in. Beleggers kunnen toe met een financiele markt onder
zware stress.

Kijk naar Aegon deze week. De koers van de verzekeraar daalt , omdat de
waarde van zijn beleggingen daalt. Die beleggingen , gemeten met aandelenindices ,
dalen omdat Aegon en zijn collegaverzekeraars er in meewegen. Tja , en dan moet
Aegon natuurlijk mee omlaag.

Let op goud. Aan goud heeft een belegger hoegenaamd niets. Er zijn geen
lopende inkomsten uit goud , zoals rente , dividend ( of ingehouden en aan de
waarde toegevoegde winst ) of huur. Goud kost alleen maar geld , en de enige
manier om de kosten van opslag gedeeltelijk terug te verdienen is , zoals
centrale banken dat plegen te doen , het uitlenen als onderpand voor schrijvers
van termijncontracten. Maar goud staat te boek als een veilig toevluchtsoord als
de aandelenkoersen onderuit gaan. De goudprijs steeg deze week naar zijn hoogste
punt sinds ( een tussentijds piekje daargelaten ) oktober 1997. Beleggers vluchten
in goud , omdat zij denken dat iedereen in goud vlucht. Enkel daarom is goud , dat
in het Westen als verzekering tegen inflatie al lang geleden heeft afgedaan , een
succesvolle vluchthaven. Als in de gewone wereld brand uitbreekt in de bioscoop ,
en iedereen wil naar dezelfde nooduitgang , is er een probleem. Als op de
financiele markten brand uitbreekt , en iedereen wil naar dezelfde nooduitgang ,
is iedereen blij.

Dergelijke verschijnselen komen op de markten zo vaak voor , dat een week al
vele voorbeelden oplevert. De Nikkei-index in Japan daalde de hele week , omdat
gisteren veel optieseries afliepen. Schrijvers van put-opties , voornamelijk
banken en andere financiele partijen , hebben het dan zwaar. De kans dat meer
bezitters van de put-opties hun recht uitoefenen , en aandelen tegen een hogere
koers dan de marktkoers mogen leveren aan de schrijvers van de opties , neemt toe
naarmate de koersen dalen. De schrijvers moeten al vast op voorhand de aandelen
zien te lozen die zij geleverd zullen krijgen. Door de verkopen oefenen zij een
neerwaartse druk uit op de koersen , waardoor zij hun probleem enkel verergeren.
Vraag maar aan de voormalige Barings-handelaar Nick Leeson wat er gebeurt als je
met opties of termijncontracten aan de verkeerde kan van de Nikkei zit. En
vooral als alle andere marktpartijen dat eenmaal doorhebben.

Nu leidt acuut groepsgedrag niet zelden tot uitkomsten die minder verstandig
zijn dan de intelligentie van de afzonderlijke leden van de groep zou doen
vermoeden. En de financiele markten zijn een van de weinige plekken waar een
uitzonderlijk grote groep spelers doorlopend acuut met elkaar in verbinding
staat en elkaars onderlinge handelen beinvloedt.

Dat leidt tot eigenaardige uitkomsten. De zakenbank Salomon Smith Barney
selecteert elk jaar twee Europese aandelenportefeuilles. Portefeuille een doet
aan momentum-beleggen : er wordt belegd in de tien aandelen die het afgelopen
jaar het sterkst zijn gestegen , en short gegaan ( waarmee winst wordt gemaakt op
een koersdaling ) in de tien aandelen die het afgelopen jaar het sterkst zijn
gedaald. Portefeuille twee is de contraire portefeuille : daarbij wordt juist
short gegaan in de tien aandelen die het afgelopen jaar het sterkst zijn
gestegen , en wordt belegd in de tien aandelen die het sterkst waren gedaald.

De uitkomst over 2002 : de momentum-portefeuille heeft de contraire
portefeuille verpletterend verslagen. «Koop de winnaars en verkoop de
verliezers» maakte ruim 55 procent winst. De contraire portefeuille maakte juist
ruim 55 procent verlies. Sterker nog : in vijf van de afgelopen zeven jaar
versloeg de momentum-strategie de contraire strategie.

Het is in de wereld van de financiele markten dus vaak slim om dom te zijn.
Komt dat in de gewone wereld ook voor ? Soms. Zo is , weet het gros van de
automobilisten , beredeneerde domheid de beste manier om het theorie-examen voor
het rijbewijs te halen.

Beurs en goud in spiegelbeeld NRC Handelsblad 141202 / Bron : Thomson
Financial Datastream


TAIL :
Financiele markten ; Economie ; Financien

