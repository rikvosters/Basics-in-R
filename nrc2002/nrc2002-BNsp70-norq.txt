DOCUMENT : 70 of 80

PAPER : NRC Handelsblad

DATE : December 9, 2002


BYLINE : DOOR SYLVAIN EPHIMENCO

SECTION : Sport ; Pg. 18

LENGTH : 677 words

BODY :

HEADLINE : De kogels en de bal

Zou ons bedreigde voetbaltriumviraat toch een beetje opgelucht zijn na de
uitzending van het programma Opsporing Verzocht ? In de loop van de zomer kregen
Guus Hiddink , Bert van Marwijk en Frank Rijkaard nogal onsmakelijke post die met
lood gul was verrijkt. Zo kort na de politieke moord op Pim Fortuyn hebben deze
zogenoemde kogelbrieven niet alleen een grote weerslag gehad op hun ontvangers
maar ook op het aanzien van het lieflijke Nederland , voetbalstadions inbegrepen.

De verziekte sfeer , er werd zelfs over «klimaatsverandering» gesproken , werd
mede mogelijk gemaakt door commentatoren en opinieleiders die op zoek leken te
zijn naar nieuwe potentiele martelaren. Toegegeven : die bedreigde
voetbaltrainers , met hun weinig aansprekende politieke betekenis , pasten niet in
het beeld dat men in die periode probeerde op te roepen , maar daar werd niet al
te lang bij stilgestaan. De voetbalwereld deed ook niet zijn best de boel te
relativeren. Zo waarschuwde drie maanden geleden KNVB-voorzitter Jeu Sprengers
voor mysterieuze doodseskaders uit de polder : «Dit is een land aan het worden
dat we kennen uit een misdaadroman. Een soort Rio de Janeiro.»

Uw dienaar probeerde nog , op deze plek op 19 augustus , het hele verschijnsel
van de postmoderne kogelbrievenaar op zijn miserabele zolderkamertje te
relativeren , maar de tijdgeest vroeg niet om nuances. Welnu , Hiddink , Van
Marwijk en Rijkaard kunnen weer rustig gaan slapen , dunkt me. Het uiterst trage
maar niet minder onthullende vergelijkingsonderzoek van de Nederlandse politie
liet onlangs via Opsporing Verzocht zien dat het land helemaal niet in de ban
van wraakzuchtige hordes hooligans was geraakt. Al die apocalyptische geluiden
ten spijt. Die veertig kogelbrieven die op de deurmat van naar verluidt dertien
verschillende vooraanstaanden vielen , hadden een element gemeen : ze waren
allemaal afkomstig van hetzelfde getroebleerde brein. Een liefhebber van
garnalenhersenen en elektrische schrijfmachines zonder r. Op het eerste gezicht
lijkt zijn diffuse ressentiment nergens op. Aanvankelijk bedreigde deze
vermeende , verbitterde Fortuynist linkse politici , maar vervolgens maakte hij
een bocht naar de voetbalvelden en de media ; en kogelbriefde hij uiteindelijk
naar zijn vermeende eigen politieke kopstukken ( Herben , Heinsbroek en
Balkenende ) .

Wat min of meer zeker moet zijn , is dat deze beruchte anonymus ook iets met
voetbal heeft. Misschien staat hij zelfs iedere zondag langs de lijn om zoonlief
zachtjes aan te moedigen terwijl enkele kogeltjes in zijn broekzak rinkelen. Hoe
dan ook , zijn doelwitten van afgelopen zomer leken vooral op een bonte
assemblage. Dat hij de onfortuinlijke Rijkaard bedreigde op het moment dat hij
Sparta naar een historische degradatie had begeleid , kan nog door de beugel van
zijn zieke logica. Maar Van Marwijk ( winnaar UEFA Cup ) en Hiddink ( laatste vier
WK met Zuid-Korea ) leken niet echt het type brekebeen dat de toorn van de
resonerende vox populi in zijn hersenpan kon opwekken. Zoals ik eerder
vermoedde , moet onze kogelbrievenaar vooral op zijn eigen anonieme roem uit zijn
geweest en vuurde daarom zijn post met lood af op beroemde en mediagenieke
Nederlanders.

In het hoofd van zo iemand vervaagt de grens tussen voetbal en politiek. Ik
blijf er van overtuigd dat die kogels die richting politici , voetbaltrainers en
een KNVB-bobo werden gedirigeerd tot enige voorzichtigheid hadden moeten leiden
in de commentaren en analyses over de klimaatsverandering. Maar nee , in plaats
van terughoudendheid hebben we wekenlang het proza moeten consumeren van
geagiteerde columnisten die achter die ene voetbalminnende ambtenaar op zijn
zolder een leger rechtse coupplegers ontwaarden. Nederland was plots een land
vol rancune , haat en revanchisme geworden. In werkelijkheid was een en dezelfde
man daarvoor verantwoordelijk.

Het is dat de kogelbrievenhype in de zomer plaatsvond. In hartje winter met
een Elfstedentocht in het vizier had wellicht het hele schaatsspectrum op veel
belangstelling kunnen rekenen.


TAIL :
Voetbal ; Sport

