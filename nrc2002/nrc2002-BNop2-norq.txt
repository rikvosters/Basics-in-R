DOCUMENT : 2 of 44

PAPER : NRC Handelsblad

DATE : December 14, 2002


BYLINE : LOUISE O. FRESCO

SECTION : Opinie ; Pg. 7

LENGTH : 1072 words

BODY :

HEADLINE : Engagement

Politici en andere retorici gebruiken tegenwoordig graag de stoplap dat de
wereld sinds 11 september 2001 fundamenteel veranderd is. Dat wordt dan gevolgd
door een pleidooi voor de doodstraf , tegen het bankgeheim , of wat de spreker
verder bezielt.

Natuurlijk is op die dag de wereld niet fundamenteel veranderd , maar alleen
onze perceptie van de onaantastbaarheid van het westen. Door de obsessie met 11
september gaat men vaak voorbij aan veel grotere veranderingen die de verhouding
tussen landen en bevolkingsgroepen op een wezenlijk nieuwe manier vorm geven. Ik
doel op de mondialisering , de snelle toename aan grensoverschrijdende
uitwisseling van kapitaal , mensen en goederen.

Nooit eerder , niet in de 19e eeuw noch na de Tweede Wereldoorlog , heeft de
wereld een dergelijke handelsexpansie gekend. De val van de Berlijnse Muur en de
instelling , in 1995, van de Wereldhandelsorganisatie hebben de tegenstellingen
verscherpt tussen wie mee kan komen op de internationale markt en wie niet.

Er is nauwelijks nog een plek op aarde te vinden die zich aan het
zegevierende kapitalisme kan onttrekken , of het nu boeren in Mali zijn die
getroffen worden door de gevolgen van Amerikaanse subsidies voor de katoenprijs ,
of software programmeurs in Mumbay in dienst van Europese firma's. De snelle
opening van markten heeft nieuwe mogelijkheden gegeven en nieuwe zorgen
geschapen emblematisch verbeeld door de met de nieuwste draagbare telefoons
uitgeruste anti-global manifestanten.

Mondialisering impliceert dat de oude dichotomie tussen ontwikkelingslanden
en ontwikkelde landen zijn betekenis grotendeels heeft verloren. De zes miljard
inwoners van de wereld zijn zinvoller in te delen in drie groepen , die niet
noodzakelijk met staatsgrenzen samen vallen. Allereerst : een miljard rijke
mensen , grotendeels woonachtig in de OESO-landen. Hun leven wordt gekenmerkt
door staatsprotectionisme dat zich uit in landbouwsubsidies en strenge
migratiepolitiek , maar ook door toenemende aandacht voor milieu en gezondheid en
de daarbij behorende regelgeving. Falende elites en gebrek aan internationale
visie bevorderen er een gemakzuchtig consumentisme ( enigszins getemperd door
actieve vrijwilligersverbanden ) .

Dan de middengroep. Dat zijn omstreeks vier miljard mensen die leven in
maatschappijen die aan snelle ontwikkeling en verstedelijking onderhevig zijn.
Soms gaat het om vrij stabiele landen , hoewel er grote binnenlandse
inkomensverschillen kunnen bestaan. Zeker een kwart van deze vier miljard
beschikt over minder dan twee dollar per dag en consumeert te weinig
micronutrienten. Het kenmerkende van deze groep is dat kapitalistische
groeimodellen toepasbaar blijven. Maar waar democratie afwezig of kwestbaar is ,
kunnen extremisme en terrorisme een mogelijke voedingsbodem vinden immers
terrorisme is de voortzetting van het gebrek aan politiek met andere middelen
( volgens Baudrillards fraaie parafrase op Clausewitz ) .

Ten derde de groep van een miljard allerarmsten. Zij overleven op minder dan
een euro per dag , in een vicieuze cirkel van armoede , ziekte en
onderontwikkeling. Hier falen traditionele solidariteit , markt en overheid.
Staten lopen het risico te imploderen. Klassieke ontwikkelingssamenwerking is
nauwelijks effectief , alleen humanitaire hulp biedt kortstondig soelaas. Een
deel van deze een miljard mensen woont in landen die redelijk lijken te
functioneren , maar waar marktmechanismen niet in staat zijn om de armoede te
doorbreken , en de bestrijding van honger stagneert , ondanks enkele hoopgevende
locale initiatitieven. Mondialisering geeft hen het gevoel buitenstaanders te
zijn , wat nog versterkt wordt door gebrek aan medezeggenschap.

Onze morele , politieke en economische uitdaging is hoe deze een miljard
allerarmsten deel kunnen hebben aan de wereld van de vijf miljard anderen.
Anders gezegd : hoe compenseren we de negatieve effecten van de markt zo dat
eerlijke kansen op ontwikkeling ontstaan ? En hoe wordt ontwikkeling duurzaam ? De
paradox van de vrije markt is dat vrijheid niet minder maar juist meer
regelgeving vereist. Die moet garanderen dat producten , waar ook geproduceerd ,
veilig zijn voor werknemers en consumenten en onze omgeving.

Mondialisering bewijst dat talloze zogenaamde publieke goederen ( klimaat ,
biodiversiteit ) waarvoor geen markt bestaat of de markt negatief werkt , speciale
aandacht vereisen. De meeste hiervan zijn grensoverschrijdend en kunnen alleen
in internationaal verband met succes ( en vaak met moeite ) aangepakt worden ,
zoals het internationale biodiversiteitsverdrag. We hebben dus meer
multilaterale afspraken nodig , meer regels om de meest kwetsbare mensen en
gebieden van het wereldecosysteem te beschermen. Gelukkig brengt mondialisering
oplossingen die elders gewerkt hebben , binnen handbereik. Niet als blauwdruk ,
maar als inspiratie. Dus niet : think globally , act locally , maar eerder scan
globally , reinvent locally ( naar Nobelprijswinnaar Stiglitz ) .

Mondialisering zet de Nederlandse diplomatie op zijn kop. Ging het vroeger
nog om het regelen van verhoudingen tussen naties , nu moet staat- en marktfalen
voorkomen en gecorrigeerd worden. Er is geen wezenlijk onderscheid meer tussen
buitenlands beleid en ontwikkelingssamenwerking. Niet omdat
ontwikkelingssamenwerking een instrument is voor de promotie van nationale
belangen , maar omgekeerd , omdat buitenlands beleid niet anders kan dan zich
richten op ontwikkelingsvraagstukken. Wat goed is voor de armsten , is
uiteindelijk goed voor Nederland en de wereld. Hulp moet daar gegeven worden
waar geld echt verschil kan maken : als directe ondersteuning aan de armen en ter
investering om uit de vicieuze cirkel van honger en armoede te komen.

Zo hebben we door schade en schande geleerd dat in een gemondialiseerde
wereld milieu , armoede en honger niet los van elkaar staan. De gebeurtenissen
van 11 september hebben daaraan alleen toegevoegd dat veiligheid niet los van
ontwikkeling gezien kan worden. Het gaat dan ook niet speciaal om de bestrijding
van terrorrisme , maar om de integratie van alle zes miljard mensen in
wereldwijde economische en ecologische netwerken waar iedere inwoner baat bij
heeft. Dat heeft niets met retoriek te maken , maar alleen met engagement.

Louise O. Fresco werkt bij de Landbouw en Voedselorganisatie van de VN in
Rome.


TAIL :
Politiek en Staat ; Binnenlandse Politieke Onrust ; Terrorisme ; Economie ;
Internationale economie

