DOCUMENT : 116 of 123

PAPER : NRC Handelsblad

DATE : December 9, 2002


BYLINE : DOOR ONZE REDACTEUR AHMET OLGUN

SECTION : Binnenland ; Pg. 3

LENGTH : 433 words

DATELINE : AMSTERDAM , 9 DEC.

BODY :

HEADLINE : «Criminele banden van tien Turkse politici»

Circa tien leden van gemeenteraden en provinciale staten van Turkse afkomst
onderhouden dubieuze contacten met criminelen. Bewuste infiltratie van de
Nederlandse ( lokale ) politiek door de Turkse georganiseerde misdaad is door het
Kernteam Noord- en Oost Nederland ( KNON ) niet geconstateerd. Dit bevestigt
kernteamofficier van justitie R. van Tooren.

De bevindingen staan in het tweejaarlijkse rapport van het rechercheteam
KNON over de Turkse georganiseerde misdaad. Het rapport meldt dat «meerdere
personen die deel uitmaken van dan wel contacten hebben met Turkse criminele
samenwerkingsverbanden betrokken zijn bij de Nederlandse politiek». Hoewel het
rapport Algemene Criminaliteitsbeeldanalyse Turkije 2000-2001 geen aantallen van
«platte» politici noemt , gaat het volgens Van Tooren om «hooguit» tien leden van
gemeenteraden en provinciale staten van Turkse afkomst.

«Het is een gering aantal. Het is zeker geen schering en inslag , maar we
moeten wel alert zijn» , aldus Van Tooren. Nederland telt 113 gemeenteraadsleden
van Turkse afkomst. Het KNON operereert landelijk en houdt zich bezig met het
opsporen en vervolgen van zware criminele netwerken in Nederland met een Turkse
achtergrond.

Directeur Hatice Can van het Inspraak Orgaan Turken , een overlegorgaan van
de regering , noemt het rapport «schokkend». Ze vindt dat het Kernteam de namen
van de betreffende politici moet bekendmaken , «zodat we kunnen checken of de
bevindingen in het rapport inderdaad op waarheid berusten». «Nu worden alle
politici van Turkse afkomst gestigmatiseerd en verdacht gemaakt.»

Over de precieze aard van de relaties tussen politici en criminelen wil Van
Tooren niets zeggen. Volgens hem zit in de contacten wel het gevaar van
beinvloeding van politici. Van Tooren wil echter ook niet zeggen welke voordelen
de georganiseerde misdaad kan hebben bij goede contacten met lokale politici.

In het verleden is ook gesuggereerd dat leden van de extreem-rechtse Turkse
beweging Grijze Wolven in de lokale politiek zouden zijn geinfiltreerd. Deze
infiltratie en andere vormen van beinvloeding door de Grijze Wolven is echter
nooit aangetoond.

Het rapport maakt ook melding van banden tussen ambtenaren en georganiseerde
misdaad. Criminelen zouden , dankzij de medewerking van een ambtenaar , invloed
hebben gehad op de sociale woningmarkt. Sociale huurwoningen konden op deze
manier aan illegalen worden verhuurd.


TAIL :
Georganiseerde misdaad ; Lokale politiek ; Provinciale politiek ; Recht ;
Politiek en Staat ; Staatsrecht ; Provincies ; Gemeenten ; Binnenlandse Politiek
; Criminaliteit

