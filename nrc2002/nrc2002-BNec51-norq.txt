DOCUMENT : 51 of 201

PAPER : NRC Handelsblad

DATE : December 13, 2002


BYLINE : DOOR EEN ONZER REDACTEUREN

SECTION : Economie / Achtergrond ; Pg. 10

LENGTH : 393 words

DATELINE : ROTTERDAM , 13 DEC.

BODY :

HEADLINE : Franse justitie doet invallen bij Vivendi Universal

De Franse autoriteiten hebben gisteren het startschot gegeven voor een groot
onderzoek naar de boekhouding van telecom- en mediabedrijf Vivendi. Op
verschillende locaties in en rondom Parijs werden invallen gedaan door
financiele rechercheurs van het Franse openbaar ministerie. Allerlei documenten
zijn in beslag genomen.

De invallen hadden plaats op het hoofdkantoor van Vivendi en dat van
dochterbedrijf Cegetel , de aanbieder van mobiele telefonie. Ook werd een inval
gedaan in een huis van Jean-Marie Messier , de voormalige bestuursvoorzitter van
Vivendi die eerder dit jaar opstapte na aanhoudende kritiek op zijn agressieve
overnamebeleid.

De inspecteurs zoeken naar bewijsmateriaal voor een rechtszaak die in juli
werd aangespannen door een vereniging van kleine beleggers , die naar eigen
zeggen gedupeerd zijn door Messier en Vivendi. Het bedrijf zou de beleggers
verkeerd hebben geinformeerd over de financiele situatie waarin het verkeerde.
Ook zou de informatieverschaffing warrig zijn geweest.

Frederik Canoy , de advocaat van de beleggers , zei vanochtend in de
zakenkrant Les Echos dat Vivendi voor het boekjaar 2001 «ten minste zeven
verschillende balansen» heeft geproduceerd : de banken , de
aandeelhoudersvergadering van 24 april dit jaar , de griffie van de rechtbank , de
advocaat van Vivendi , de documentatie-afdeling van het bedrijf en de fiscus - ze
hebben allemaal een andere balans gekregen van het Vivendi-bestuur. En op het
web stond weer een andere balans , aldus Canoy.

Vivendi heeft beloofd volledig te zullen meewerken aan het onderzoek. Het
huidige bestuur van Vivendi heeft , tot ergernis van de procederende beleggers ,
ook een civiele eis tot schadeloosstelling ingediend tegen het «oude» Vivendi en
Messier. Overigens verklaarde de huidige bestuursvoorzitter , Jean-Rene Fourtou ,
in september dat een intern onderzoek geen bewijzen had opgeleverd voor
«misstanden , fraude en een verkeerde voorstelling van zaken».

Beleggers vrezen wel voor vervelende verrassingen in de boekhouding. De
beurskoers van Vivendi daalde gisteren met 2,28 procent tot 15,81 euro per
aandeel nadat het nieuws over de invallen bekend werd. Tegen het bedrijf lopen
meer onderzoeken , zowel in Europa als in de Verenigde Staten.


TAIL :
Telecommunicatie ; Media ; Fraude en corruptie ; Recht ; Criminaliteit ;
Delicten ; Infrastructuur

