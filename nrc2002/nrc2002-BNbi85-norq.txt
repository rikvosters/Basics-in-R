DOCUMENT : 85 of 123

PAPER : NRC Handelsblad

DATE : December 11, 2002


BYLINE : DOOR EEN ONZER REDACTEUREN

SECTION : Binnenland ; Pg. 2

LENGTH : 309 words

DATELINE : UTRECHT , 11 DEC.

BODY :

HEADLINE : Chaos op het spoor : dag drie

Het treinverkeer in de randstad was vanochtend voor de derde
achtereenvolgende dag zwaar ontregeld. Er viel een aantal treinen uit tussen
Utrecht en Rotterdam en Utrecht en Amsterdam.

De problemen bij Rotterdam ontstonden door een defecte trein op Rotterdam
Alexander. Omdat daar maar twee sporen zijn , kon slechts zeer beperkt
treinverkeer plaatsvinden. Tussen Amsterdam en Utrecht besloot NS twee van de
zes intercity's per uur te schrappen wegens werkzaamheden op Amsterdam Centraal.

Gisteren en eergisteren was de ochtendspits ook een chaos , wegens uitgelopen
werkzaamheden op Amsterdam Centraal. Tevens waren er gisteren twee zelfmoorden
op het spoor , bij Breukelen en bij Muiderpoort.

Afgelopen zondag begonnen aangekondigde verbouwwerkzaamheden op Amsterdam
Centraal. Daar worden onder meer perrons verlengd , om het station voor te
bereiden op de komst van de HogeSnelheidslijn. De problemen ontstonden
maandagochtend toen werkzaamheden aan de sein- en wisselbediening langer duurden
dan verwacht. De NS verwijt dit Railinfrabeheer , die de werkzaamheden uitvoert.
De twee geschrapte treinen per uur van Utrecht naar Amsterdam hebben echter
niets te maken met het uitlopen van de werkzaamheden , zegt een woordvoerder van
NS. Er is een tekort aan sporen waardoor zes treinen per uur onhaalbaar is. Op
13 december moeten er weer zes treinen per uur gaan rijden.

De punctualiteitscijfers die NS wekelijks publiceert , zijn de laatste vier
weken beter dan de laatste vier weken van het vorig jaar. Alleen week 44, de
week dat de NS kampte met de nasleep van de zware storm van 27 oktober , was
beduidend slechter : 59,7 tegen 77,9 procent vorig jaar. In week 48 van dit jaar
reed 81,5 procent van de treinen op tijd ( 68,6 vorig jaar ); in week 49 was dat
76,7 procent tegen 73,3 procent vorig jaar.


TAIL :
Spoorwegen ; Verkeer en Vervoer

