DOCUMENT : 150 of 201

PAPER : NRC Handelsblad

DATE : December 10, 2002


BYLINE : DOOR ONZE CORRESPONDENT

SECTION : Economie ; Pg. 15

LENGTH : 374 words

DATELINE : BRUSSEL , 10 DEC.

BODY :

HEADLINE : Hof : Britten moeten zich aan regels over sigaretten houden

Het Europese Hof heeft vanmorgen de rechtsgeldigheid van de EU-richtlijn
bevestigd over verplichte aanduidingen op sigarettenverpakkingen. Het gaat om de
vermelding van gezondheidsschade en gehaltes aan schadelijke stoffen en het
verbod om nog langer de termen «light» en «mild» gebruiken.

De uitspraak kwam in een procedure die was aangespannen British American
Tobacco en Imperial Tobacco. De beide sigarettenfabrikanten hadden betwist dat
de Britse overheid door Brussel kon worden verplicht om de EU-richtlijn in
nationale wetgeving om te zetten. Volgens de sigarettenfabrikanten is de
EU-richtlijn een harmonisatie van nationale regels ter bescherming van de
volksgezondheid , waar de EU niet bevoegd is. Hierdoor zou de rechtsgrondslag
ontbreken. Enkele jaren geleden had het Hof een zelfde soort klacht van
Duitsland over een verbod op tabaksreclame wel toegewezen. De Europese Commissie
paste daarop haar voorstel aan , dat onlangs door de EU-lidstaten werd aanvaard.

Het Hof stelde vanmorgen echter vast dat de EU-richtlijn wel degelijk een
betere functionering van de interne markt beoogt , een terrein waar Brussel wel
bevoegd is. Het Hof constateert dat nationale lidstaten door het groeiende
bewustzijn van gezondheidsrisico's al bezig zijn eigen regels in te voeren. «In
die context kan door een nieuwe harmonisatierichtlijn worden vermeden dat
belemmeringen van het vrije verkeer van tabaksproducten in de Gemeenschap
optreden» , aldus het Hof.

Ook het verbod om in de EU sigaretten te produceren die de in de richtlijn
vastgestelde maxima aan teer en nicotine overschrijden is volgens het Hof
gerechtvaardigd. Hierdoor wordt voorkomen dat zulke voor derde landen
geproduceerde sigaretten via een omweg weer in de EU terugkomen. «Dergelijke
verlegging van handel kan niet even doeltreffend worden bestreden door
versterkte controles aan de grenzen.» Wel mogen in de EU voor derde landen
bestemde sigaretten worden verpakt , waarop nog de termen «light» en «mild»
voorkomen. De rapporteur voor het Europees Parlement in deze zaak , Jules Maaten
( VVD ) , toonde zich vanmorgen verheugd dat de EU-richtlijn «intact» blijft.


TAIL :
Wetgeving ; Tabak ; Consumentenzaken ; Voeding ; Recht ; Politiek en Staat ;
Staatsrecht

