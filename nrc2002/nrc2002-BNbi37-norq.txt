DOCUMENT : 37 of 123

PAPER : NRC Handelsblad

DATE : December 13, 2002


BYLINE : DOOR EEN ONZER REDACTEUREN

SECTION : Binnenland ; Pg. 2

LENGTH : 378 words

DATELINE : AMSTERDAM , 13 DEC.

BODY :

HEADLINE : «Een enorme klap» ; ACCOUNTANCY

Accountants beleefden gisteren een zwarte dag. De beroepsorganisatie van
accountants , Nivra , waarbij controleurs zijn aangesloten die grote ondernemingen
als klant hebben , laat weten «geschokt» te zijn over de gang van zaken die de
enquetecommissie schetst. De belangenorganisatie gaat nu met de overheid spreken
over een mogelijke nieuwe , meer uitgebreide rol van accountants bij fraude en
handhaving van wet- en regelgeving. Het rapport van de commissie komt op een
moment dat het kabinet werkt aan een notitie waarin de contouren staan voor
vernieuwde accountancywetgeving. De evaluatie van de oude wetten en het debat
over vernieuwing lopen al sinds 1998. Maar de boekhoudschandalen in de Verenigde
Staten en enkele Nederlandse affaires - de riskant beleggende provincie
Zuid-Holland , de onterecht geinde Europese subsidies , de hbo-fraude - hebben dit
proces het afgelopen half jaar in een stroomversnelling gebracht. In ieder geval
staat als een paal boven water dat er volgend jaar een onafhankelijke , externe
toezichthouder op de accountants komt.

Volgens emeritus-hoogleraar accountancy H. Blokdijk is gisteren een «enorme
klap» aan de Nederlandse accountants uitgedeeld. «Er werd voor het eerst op
televisie uitgebreid over hun rol gepraat. Dat is nog nooit eerder gebeurd. Het
publiek weet nu wat er mis is , dat doet het imago geen goed.»

Blokdijk , die eerder lange tijd als vennoot werkzaam was bij accountants- en
advieskantoor KPMG , zegt blij te zijn met het rapport. «Het biedt de kans om het
accountantsberoep weer op het goede spoor te brengen.» De ex-hoogleraar is een
kritisch volger van de beroepsgroep en pleit al jaren voor betere waarborgen
voor de onafhankelijkheid van de accountant.

De beroepsorganisatie voor accountants voor het midden- en kleinbedrijf ,
Novaa , vindt dat in het rapport een «onzorgvuldig beeld» van de accountancy
wordt geschetst. Zij vindt dat het rapport alle accountants over een kam
scheert , terwijl de commissie onderscheid zou moeten maken tussen accountants
voor grote en kleine ondernemingen. Bij MKB-accountants spelen volgens Novaa
«commerciele belangen die de overhand krijgen geen rol».


TAIL :
Fraude en corruptie ; Bouwnijverheid ; Economie ; Bedrijfstakken ; Recht ;
Criminaliteit ; Delicten

