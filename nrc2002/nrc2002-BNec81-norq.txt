DOCUMENT : 81 of 201

PAPER : NRC Handelsblad

DATE : December 12, 2002


BYLINE : DOOR ONZE REDACTEUR MARK HOUBEN

SECTION : Economie ; Pg. 15

LENGTH : 609 words

DATELINE : AMSTERDAM , 12 DEC.

BODY :

HEADLINE : KPN werkt schuldenberg mobiele dochter in stilte weg

KPN werkt aan de grootste schuldsanering van Nederland. KPN Mobile wordt
opgepoetst voor de volgende ronde in de Europese mobiele telefonie.

De grootste schuldsanering van Nederland voltrekt zich in volledige stilte.
UPC toch ? Nee , het financiele trapezewerk komt ook voor bij een pur sang
Nederlandse onderneming. In Den Haag , bij KPN. Waar UPC circa «slechts» 5,3
miljard euro aan leningen wil omzetten in aandelen , gaat het bij het Nederlandse
telecomconcern om maar liefst 14 miljard. Een absoluut record.

Nieuw is het kunstje niet. De eer gaat naar Versatel , dat ruim een maand
geleden de vlag uithing toen telecombedrijf 1,7 miljard euro aan schulden wist
weg te werken door obligaties in te laten ruilen voor aandelen. Versatel ging in
surseance om obligatiehouders , die hun schuldpapieren via de beurs konden
verhandelen , te laten capituleren. De eerste Nederlandse debt-for-equity swap ,
zoals zakenbankiers zo'n operatie noemen , was een feit. Een succes dat UPC nu
wil kopieren.

KPN hoeft daarentegen niet te spieken bij Versatel of UPC. Het Nederlandse
telecomconcern heeft geen uitstel van betaling nodig om schuldeisers over de
streep te trekken. Er zijn er maar twee : KPN en NTT Docomo. En dat scheelt een
hoop tijd aan de onderhandelingstafel. Versatel was met honderden
obligatiehouders bijna een jaar bezig , KPN meldde de herstructurering nog geen
maand geleden.

De grootste Nederlandse schuldreductie draait om KPN Mobile. Door de
overname van de Duitse mobiele aanbieder E-plus en de koop van UMTS-licenties in
Nederland , Belgie en Duitsland torst dit bedrijfsonderdeel een schuld van 14
miljard euro. KPN Mobile is dit bedrag verschuldigd aan moeder KPN en aan de
minderheidsaandeelhouder in KPN Mobile , de Japanse branchegenoot NTT Docomo. De
Japanners kwamen twee jaar geleden aan boord door voor 3,3 miljard euro een
belang van 15 procent te kopen in de mobiele-dochter als springplank voor i-mode
in Europa.

Maar een dochter met 14 miljard schuld is geen «knappe dochter». En dat
terwijl marktvorsers binnen 12 tot 18 maanden een consolidatieslag op de
Europese markt verwachten. KPN Mobile kan daarin een rol spelen , maar moet dan
wel «ogen» voor mogelijke toekomstige partners , waarbij vooral het Britse MMO2
regelmatig als naam valt. Niet voor niets werden deze week 170.000 pre-paid
bellers van het KPN-netwerk afgehaald omdat zij nooit meer belden. Het zijn
allemaal acties uit de koker van KPN-topman Ad Scheepbouwer , die harder optreedt
dan zijn inmiddels helemaal vertrokken voorganger Paul Smits.

KPN is de enige schuldeiser van KPN Mobile de Japanners hebben nooit
leningen verstrekt en scheldt deze voor het eind van dit jaar kwijt in ruil voor
7 miljard nieuwe aandelen. De schuld blijft uiteraard en verhuist naar de balans
van KPN met bijbehorende fiscale voordelen. De Japanners hebben het recht mee te
doen in deze transactie om hun belang op peil te houden , maar zij lieten begin
deze week weten geen zin te hebben. Zij hebben hun belang in KPN Mobile al
volledig afgeschreven. De Japanners hebben daardoor binnenkort nog maar 2,2
procent van KPN Mobile in handen , de rest zit bij KPN. In een verklaring
benadrukte KPN gisteren dat «de succesvolle strategische samenwerking» met
Docomo «onveranderd» wordt voortgezet.

Daarmee staat KPN Mobile in de startblokken voor de komende consolidatieslag
in Europa. De nieuwe topman van het bedrijfsonderdeel , de van Philips afkomstige
Guy Demunck , moet vervolgens laten zien hoe hij het mobiele bedrijf in een mooie
positie manoeuvreert. Slaagt hij , dan is hij de onbetwiste opvolger van Ad
Scheepbouwer.


TAIL :
Telecommunicatie ; Infrastructuur

