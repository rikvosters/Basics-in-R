DOCUMENT : 58 of 123

PAPER : NRC Handelsblad

DATE : December 12, 2002


BYLINE : DOOR EEN ONZER REDACTEUREN

SECTION : Binnenland ; Pg. 3

LENGTH : 363 words

DATELINE : ROTTERDAM , 12 DEC.

BODY :

HEADLINE : VS willen desnoods kernwapen gebruiken

De Verenigde Staten hebben in bedekte termen een herhaalde waarschuwing aan
Irak gedaan dat wanneer Amerika of Amerikaanse troepen in het buitenland met
biologische of chemische wapens worden aangevallen , Washington het gebruik van
kernwapens niet zal schuwen.

Dat blijkt indirect uit een nieuw strategisch rapport van de regering Bush
over het preventief gebruik van Amerika's defensieapparaat. Hoewel Irak er niet
in wordt genoemd , spreekt de timing van het rapport , op het moment dat de
Verenigde Staten een aanval op Irak overwegen , boekdelen. Zo lijkt Washington
met het rapport een veel agressiever beleid te formuleren voor de aanpak van
massavernietigingswapens , het soort van wapens waarover Irak volgens de
Verenigde Staten beschikt.

In een gekuiste versie van het rapport , dat dinsdag door het Witte Huis werd
gepresenteerd , staat dat de VS met «verpletterend geweld - inclusief alle
opties» op een chemische , biologische of nucleaire dreiging zullen reageren.
Volgens de Amerikaanse krant The Washington Post , die inzage zou hebben gehad in
het volledige rapport , dus ook de geheime passages , gaat de Amerikaanse regering
een paar stappen verder dan in het verleden door ook preventieve aanvallen toe
te staan op landen of terroristische groeperingen die bezig zijn met het
verwerven of produceren van massavernietigingswapens.

In de geheime annexen van het rapport zouden Iran , Syrie , Noord-Korea en
Libie bij naam worden genoemd en de belangrijkste gebieden van aandacht zijn
voor het nieuwe beleid. Het rapport is daarmee ook een uitwerking van Bush'
eerder dit jaar geformuleerde preventieve aanvalsdoctrine die een aanval op een
vijandelijke staat of groep goedkeurt voordat die zelf een aanval of aanslagen
hebben kunnen uitvoeren.

De Amerikaanse regering heeft gezegd dat ze geenszins plannen heeft voor
beperkt gebruik van kernwapens , maar regeringsfunctionarissen hebben gezegd dat
terroristen op een geheel andere manier moeten worden bestreden dan tijdens de
Koude Oorlog.


TAIL :
Internationale gewapende conflicten ; Buitenlandse betrekkingen ;
Binnenlandse politiek ; Bewapening ; Defensie ; Politiek en Staat ; Recht ;
Volkenrecht

