DOCUMENT : 117 of 123

PAPER : NRC Handelsblad

DATE : December 9, 2002


BYLINE : DOOR EEN ONZER REDACTEUREN

SECTION : Binnenland ; Pg. 3

LENGTH : 298 words

DATELINE : ROTTERDAM , 9 DEC.

BODY :

HEADLINE : RVD boos over boek Bernhard

Hoofddirecteur Eef Brouwers van de Rijksvoorlichtingsdienst ( RVD ) heeft
schrijver Tomas Ross namens het Koninklijk Huis in een brief opheldering
gevraagd over enkele passages uit zijn boek «Omwille van de Troon».

De roman , die volgens de schrijver op feiten berust , bevat in de ogen van
Brouwers «onjuiste en grievende aantijgingen» jegens het Koninklijk Huis.
Uitspraken van de schrijver in het RTL-4 programma Barend en Van Dorp droegen
bij aan de brief van 19 november. In het boek wordt gemeld dat Prins Bernard in
Engeland twee buitenechtelijke zoons heeft , de prins tijdens de Tweede
Wereldoorlog een brief heeft geschreven aan de nazi-regering over
vredesafspraken en dat zijn moeder prinses Armgard nazi-sympathieen had.

Brouwers verzoekt Ross de «drie aantijgingen toe te lichten». Deze brief en
het antwoord van Ross , pseudoniem van W.P. Hoogendoorn , is te vinden op de
website theovangogh.nl. Ross antwoordt : «Zowel koningin als prins-gemaal , noch
hun kinderen , wordt in een kwaad of karikaturaal daglicht gesteld. U verwart
aantijgingen met feiten.»

Dat prins Bernard twee illegale zoons zou hebben verwekt wordt besproken in
onder andere «Bernard , een leven als prins» van de geschiedkundige J.G. Kikkert.
Ross beroept zich hierbij ook op artikelen uit de roddelbladen Story en Weekend.
Over de brief aan de nazi-regering zegt hij dat de toenmalige Rijksinstituut
voor Oorlogsdocumentatie ( RIOD , het tegenwoordige NIOD ) hiervan een kopie bezit.
En de nazi-sympathieen van Armgard staan beschreven in Klinkenbergs' «Prins
Bernhard een politieke biografie». Ross vraagt aan het aan het eind van zijn
brief een reactie van Brouwers. Deze was vanmorgen niet voor commentaar
bereikbaar.


TAIL :
Koningshuizen ; Recht ; Politiek en Staat ; Staatsrecht ; Staatsvormen

