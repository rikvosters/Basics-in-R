DOCUMENT : 25 of 44

PAPER : NRC Handelsblad

DATE : December 11, 2002


BYLINE : DOOR PAULINE BAX

SECTION : Opinie ; Pg. 7

LENGTH : 654 words

DATELINE : ABIDJAN , 11 DEC.

BODY :

HEADLINE : «Met zijn allen naar het front»

De regering in Ivoorkust ronselt jongeren om te vechten tegen de rebellen.
Op de massale opkomst van gisteren was ze niet voorbereid.

Dominique Guei , een jongen met het gebeeldhouwde lichaam van een arbeider ,
hoefde niet lang na te denken toen de regering dit weekeinde alle mannen tussen
20 en 26 jaar onder de wapens riep. Met zijn vrouw en kinderen woont hij in de
modderigste buurt van Abidjan. Een zak rijst om zijn gezin te voeden kost
omgerekend twintig euro. Sinds kort is hij zijn baan kwijt. «Je moet toch ergens
aan doodgaan. We hebben al zo'n ellendig bestaan. Moet ik dan lijdzaam toezien
hoe het nog ellendiger wordt ? »

Het is acht uur 's ochtends en voor de brandweerkazerne van Abidjan heeft
zich een menigte jonge mannen verzameld. Ze zijn heetgebakerd en dat ligt niet
aan de brandende zon. Nieuwsgierige blanken doen er goed aan zich zo snel
mogelijk uit de voeten te maken. Voor je het weet staat er een groepje
schreeuwende jongens om je heen die willen weten of je Frans bent of een
journalist , of het ergst van alles : een Franse journalist. Het is immers de
schuld van de voormalige koloniale grootmacht Frankrijk dat Ivoorkust nog steeds
belegerd wordt door rebellen in het noorden en het westen van het land. Maar nu
kunnen ze eindelijk een einde maken aan de rebellenbeweging die deze «smerige
oorlog» is begonnen. Dit is de jeugd met een hart dat klopt voor het vaderland ,

De oproep om zich in te schrijven bij het leger blijkt niet aan dovemansoren
gericht. Tussen de brandweerkazerne en het hoofdkwartier van het leger lopen
honderden , misschien wel duizenden jonge mannen langs de straat , op de stoep ,
soms midden op de weg om de ochtendforensen in hun keurige maatpakken terecht te
wijzen. Sommige jongens hebben zich een krijgshaftige houding aangemeten. Met
naakte torso's en groen-wit-oranje bandanas op het hoofd rukken ze in formatie
op naar de binnenstad , voorgegaan door een bendeleider die slogans roept en met
een bamboestronk zwaait alsof het een geweer is.

Ivoorkust kent geen dienstplicht maar een reservesysteem waarbij alle jonge
mannen die geschikt zijn voor militaire dienst ingeschreven staan. Het leger is
klein en slecht getraind. De menigte die vandaag op de been is , zou de Forces
Armees Nationales de Cote d'Ivoire ( FANCI ) misschien zelfs in aantal
overtreffen. Het probleem is dat niemand weet waar precies het
rekruteringsbureau zich bevindt. De brandweerkazerne stuurt mensen weg , de
gendarmerieschool ook. Het ministerie van Defensie heeft wel een oproep gedaan ,
maar amper voorbereidingen getroffen. Waar en voor hoe lang de jongeren getraind
worden , is niet bekend.

Op de binnenplaats van het hoofdkwartier van het leger wordt van de nood een
deugd gemaakt. De mobilisatie verandert in een demonstratie van vaderlandsliefde
en krijgszucht. Stafchef Mathias Doue spreekt de potentiele rekruten toe : «Zijn
jullie er klaar voor ? Allemaal naar het front ! » Een salvo van geweervuur klinkt
door de stad.

De mobilisatie heeft voor de Britse ambassade de doorslag gegeven om alle
staatsburgers op te roepen Ivoorkust onmiddellijk te verlaten voordat er geen
vliegtuigen meer vertrekken. Oppositiekranten vrezen dat een burgeroorlog voor
de deur staat. In de loop van de ochtend sijpelt het bericht door dat de
inschrijving twee dagen wordt uitgesteld. Het leeftijdscriterium - het enige
criterium , zo lijkt het - is opgerekt tot dertig jaar.

In het journaal van die avond spreekt de invloedrijke leider van de grootste
Ivoriaanse jeugdbeweging , Charles Ble Goude , zijn aanhangers bemoedigend toe.
Donderdag is de grote dag , niet alleen in Abidjan , maar overal in het zuiden van
het land. «Leeftijd mag geen handicap zijn» , legt hij uit. Gebrek aan
organisatie en planning evenmin. «Jullie moeten het zo zien : vandaag was
eigenlijk ook al een soort militaire training.»


TAIL :
Burgeroorlogen ; Politiek en Staat ; Binnenlandse Politieke Onrust

