DOCUMENT : 8 of 201

PAPER : NRC Handelsblad

DATE : December 14, 2002


BYLINE : ADRIAAN HIELE

SECTION : Economie ; Pg. 13

LENGTH : 846 words

BODY :

HEADLINE : Platzak aan de hemelpoort

Een kinderloos echtpaar van in de vijftig werkt hard en komt samen aan een
besteedbaar inkomen van 60.000 euro per jaar. Daarnaast bezitten ze 500.000 euro
spaargeld en een huis zonder hypotheek van 450.000 euro. Ze willen niemand iets
nalaten en zich na hun overlijden platzak bij Petrus aan de hemelpoort melden.
Alles moet op. Een luxe probleem waarmee veel ( licht ) vermogende alleengaanden
ook worstelen. Rijkdom brengt soms zorgen met zich mee.

Meneer heeft een idee. «Ik wil een deal maken ( bijvoorbeeld met een
verzekeraar ) die ons een bepaald inkomen garandeert met ons huidige vermogen ( en
inkomen ) als onderpand. En wel zo dat wij bij ons overlijden een schuld hebben
die overeenkomt met onze bezittingen. Bestaat zoiets ? » Ja , alles kan , als je
maar betaalt.

Maar het is niet louter een probleem van een deal of een constructie. Er
komt meer bij kijken. Dat moet je samen goed uitzoeken. Neem het verschil in
gemiddelde levensduur tussen beide partners , waar alleengaanden geen last van
hebben. Vrouwen leven langer dan mannen. Dus zij kan negentig worden en hij
tachtig. Of andersom. Dat verschil is moeilijk vast te leggen in een
constructie.

Nu werken beiden nog en verdienen goed. Maar wanneer zij stoppen met werken ,
daalt het inkomen en gaat ( mogelijk ) over in een ouderdomspensioen en/of meer
lijfrenten. Wat blijft daarvan over voor de langstlevende partner wanneer het
lijf van die rente overlijdt ? Als dat niet goed geregeld is , kan je financiele
leven drastisch veranderen.

Overlijden is dus een belangrijk risico. Stel dat de beide partners al
morgen tegelijkertijd bij een auto-ongeluk omkomen , dan is er een forse
nalatenschap en erven er nabestaanden. Het is niet mogelijk om je zakken
helemaal te leeg te maken voor je vertrekt. Hetgeen betekent dat je altijd een
testament moet maken , als je wilt afwijken van het wettelijke erfrecht , anders
komt je geld misschien bij de verkeerde terecht.

Laten we eens kijken wat er in theorie ( geredeneerd vanuit de consument )
nodig is om platzak te kunnen overlijden. Een eigen huis van 450.000 euro is een
prima onderpand. Daar kan je een ( hypotheek ) lening op nemen. Omdat het hier niet
gaat om de aanschaf , onderhoud of verbetering van een huis , is de rente niet
aftrekbaar van je belastbare inkomen , waardoor je de rente helemaal zelf
betaalt. Door de rente niet af te trekken , ben je in een klap van allerlei
beperkende , fiscale bepalingen af. De leningsvoorwaarden zijn dan een zaak
tussen de twee partijen.

Je neemt een aflossingsvrije lening die wordt afgelost door het onderpand te
verkopen , na het overlijden van de langstlevende partner. Dat kan mogelijk pas
over veertig jaar zijn. De geldverstrekker moet de waarde van het ( onderpand )
huis voor de lange termijn taxeren. Geen eenvoudige opgave. Hij verstrekt
wellicht een lening voor de helft of minder van de huidige waarde. Het echtpaar
kan dan 225.000 euro lenen. Daar moeten ze jaarlijks rente over betalen. Je kan
overwegen die niet te betalen , maar als schuld bij te laten schrijven. Het kan
allemaal , maar je moet een geldverstrekker zien te vinden die hierin meegaat.

Het huis is hiermee onder de pannen. Nu de 225.000 euro van de lening en het
spaargeld van 500.000 euro. Samen 725.000 euro. De wens van het paar is een
levenslang gegarandeerd inkomen. Dat verkrijg je door een direct ingaande
levenslange lijfrente te sluiten op beider leven , tegen betaling van een
eenmalige koopsom van 725.000 euro. Wanneer een van de twee overlijdt , loopt de
rente ( geheel of voor een deel ) door tot de langstlevende overlijdt. Eind goed ,
al goed. Dat is ook het geval als het echtpaar al kort na het sluiten van de
polis overlijdt. Zonde van die koopsom , maar daar kiezen ze voor.

De koopsom is ( deels ) aftrekbaar , mits er een aantoonbaar pensioentekort is.
Dan is de uitkering ( voor een deel ) belast. Is de koopsom niet aftrekbaar , dan
is de uitkering tot op zekere hoogte niet belast. De fiscale uitwerking komt
hier niet aan de orde.

Tot zover in grote lijnen het antwoord op de vraag. Hoe nu verder , voor een
gedetailleerde uitwerking en een schriftelijke offerte ? Je kan het best ( ter
vergelijking ) een rondje maken langs drie of vier adviseurs : een bank , een
assurantietussenpersoon , een hypotheekadviseur en een financiele planner. Het
goede nieuws voor het echtpaar Platzak is dat met hun vermogen en inkomen alle
deuren openzwaaien. De geschetste procedure is gemakkelijker gezegd dan gedaan ,
want de ene offerte is de andere niet. Sommige zijn zelfs ronduit onleesbaar
voor een normaal mens.

Om vergelijkbare offertes te krijgen , moet het uitgangspunt gelijk zijn.
Daarom moet je als raadvrager een uitgebreide beschrijving van je persoonlijke
( financiele ) situatie maken. Aangevuld met je wensen , doelen en eisen. De
mededeling platzak te willen overlijden , is te summier. Je moet er echt over
nadenken en het resultaat opschrijven. Dat komt de diepgang van het voorstel van
de adviseur ten goede. Een meedenkende client voorkomt latere teleurstellingen.


TAIL :
Sparen en beleggen ; Economie ; Financien

