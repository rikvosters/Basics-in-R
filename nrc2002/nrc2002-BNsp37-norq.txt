DOCUMENT : 37 of 80

PAPER : NRC Handelsblad

DATE : December 12, 2002


BYLINE : DOOR EEN ONZER REDACTEUREN

SECTION : Sport ; Pg. 11

LENGTH : 379 words

DATELINE : ROTTERDAM , 12 DEC.

BODY :

HEADLINE : Tekort FC Utrecht bijna vijf miljoen

Ook FC Utrecht deelt in de financiele malaise die het betaald voetbal treft.
De eredivisieclub maakte gisteren bekend dat de uitgaven momenteel veel hoger
zijn dan de inkomsten. Het gat in de lopende begroting bedraagt 4,5 miljoen euro
op een totaal van 14 miljoen euro.

Volgens voorzitter Erik Jan Visser zijn drastische bezuinigingen nodig. «Er
is geen sprake van paniek , zorgelijk is de situatie wel. Bij ongewijzigd beleid
is het voortbestaan van de club in het geding» , zei hij tegen het persbureau
ANP.

Volgens het Utrechts Nieuwsblad sloot de plaatselijke voetbalclub vorig
seizoen met bijna vijf miljoen schuld op een begroting van twaalf miljoen af. Op
de website van de krant erkende Visser vandaag dat de club «met vuur heeft
gespeeld en zijn vingers heeft gebrand».

Visser kondigde aan dat de club heel kritisch gaat kijken naar aflopende
contracten en de organisatiekosten. Een uitverkoop van spelers is volgens de
voorzitter niet aan de orde. Voor meer geld wil hij een beroep doen op externe
partijen. Visser erkende dat FC Utrecht in het verleden risico's heeft genomen.
«Door te kiezen voor de sportieve prestaties en mee te gaan in de extreme
stijging van spelerssalarissen , hebben we bewust negatieve bedrijfsresultaten
geaccepteerd.»

FC Utrecht verwachtte destijds de financiele klappen op te kunnen vangen met
extra baten die zouden binnenkomen na de verbouwing van stadion Nieuw
Galgenwaard. Visser : «Wat we niet voorzagen was de hard achteruitlopende
economie en het instorten van de transfermarkt. In de exploitatie van FC Utrecht
wordt rekening gehouden met incidentele opbrengsten uit de verkoop van spelers ,
maar daar hebben we niet van kunnen profiteren.»

FC Utrecht heeft de begrote tekorten niet kunnen dekken met verwachte
meevallers. «We hebben bewust keuzes gemaakt , waarvan je kunt zeggen dat die
helaas niet goed zijn uitgepakt» , verklaarde de voorzitter. «We zullen met al
onze partners moeten kijken naar het weer financieel op orde brengen van de
club. De problemen zijn groot , maar het vertrouwen ook.»

FC Utrecht behoort tot 24 van de 36 profclubs in Nederland die vorig seizoen
een negatief saldo hadden. De totale schuldenlast bedroeg volgens berekeningen
van de KNVB 80 miljoen euro.


TAIL :
Voetbal ; Sport

