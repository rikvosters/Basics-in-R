DOCUMENT : 60 of 201

PAPER : NRC Handelsblad

DATE : December 13, 2002


BYLINE : DOOR ONZE REDACTEUR ARJEN SCHREUDER

SECTION : Economie ; Pg. 9

LENGTH : 1055 words

DATELINE : DEINUM , 13 DEC.

BODY :

HEADLINE : Tien geiten nodig voor een koe

Het aantal geitenhouders groeit. Deze markt zonder quota is een alternatief
voor koeien , maar de inkomsten vallen tegen. «We verdienen dit jaar geen moer.»

In de stal van Klaas Sjoerd Meekma , geitenhouder in het Friese dorp Deinum ,
ten westen van Leeuwarden , staan bijna 900 geiten. Huppelend op het stro ,
nippend aan krachtvoer en bekeken door tientallen mussen. Meekma schenkt
geitenmelk en toont het gastenboek , waarin een beleidsmedewerker van de
Dierenbescherming vorig jaar haar bevindingen heeft genoteerd : «Dit is een mooi
bedrijf. Het valt op dat de geiten erg rustig blijven als er vreemden in de stal
komen.»

De melk smaakt uitstekend. Meekma : «Het valt mij op dat mensen uit de stad
liever geitenmelk drinken dan mensen hier in de buurt. De geit werd hier vroeger
beschouwd als een tweederangsdier. Een koe voor de werkman. Mijn grootvader was
koeienboer en die vertelde altijd dat als hij ergens koffie met geitenmelk
kreeg , hij de gastheer even afleidde en dan de koffie snel weggooide.»

En dat terwijl geitenmelk toch zo veel voordelen heeft , vertelt Meekma. Het
is lichter verteerbaar dan koeienmelk en om die reden erg geschikt voor ouderen
en zuigelingen. «Als mensen in Taiwan het beste voor hun kind willen , geven ze
het geitenmelk.» Ook mensen die allergisch zijn voor koeienmelk is geitenmelk
vaak een aantrekkelijk alternatief. «Mijn eigen zoon heeft er veel baat bij
gehad.»

Het aantal geiten in Nederland stijgt , zo bleek deze week uit cijfers van
het Centraal Bureau voor de Statistiek ( CBS ) . Het aantal geitenhouders is de
afgelopen zeven jaar meer dan verdubbeld tot een kleine 300. Er liepen vorig
jaar al 143.000 geiten in Nederland , een stijging in een jaar met 23 procent.
Ter vergelijking : het aantal melkkoeien verminderde vorig jaar met ruim 60.000
tot bijna anderhalf miljoen. Het aantal varkens is in zeven jaar gedaald van 15
miljoen naar ruim 11 miljoen.

Is de geitenhouderij de redding van de Nederlandse veeteelt ? Zo zou Meekma
het niet willen zeggen , want er wordt te veel geitenmelk geproduceerd. Er zijn
vorig jaar ruim 20 procent meer geiten bijgekomen , maar de markt is slechts met
10 procent gestegen. En daardoor daalt de prijs. Meekma : «Wij hebben op dit
bedrijf het afgelopen jaar 70.000 euro aan inkomsten misgelopen door de gedaalde
melkprijs. We verdienen dit jaar geen moer. De macht ligt bij de inkopers van
Albert Heijn en de andere grootgrutters. Die spelen de producenten tegen elkaar
uit.»

Oorzaak van de overproductie is deels de natuurlijke drang van boeren om uit
te breiden. Meekma begon twaalf jaar geleden met honderd geiten , maar inmiddels
werkt hij in een maatschap met zijn vrouw en een collega en levert hij een
miljoen kilo melk per jaar. De maatschap Meekma-Van der Meer-Van der Veen levert
melk voor de kaasproductie. Meekma spreekt van «een uit de hand gelopen hobby».
De werkelijke oorzaak van de problemen , zegt hij , zijn de «quotumverdampers».
Meekma : «Zo noemen wij de mensen die stoppen met hun melkveebedrijf en hun
melkquotum verkopen. Dat brengt gemiddeld een half miljoen euro op.

Met dat geld gaan ze iets nieuws beginnen , want anders moeten ze er
belasting over betalen. Ze kiezen dan vaak voor geiten , omdat daar geen quota en
geen superheffing voor gelden.» Meekma heeft de afgelopen maanden vele uren
vergaderd binnen de Nederlandse Vereniging van Melkgeitenhouders om afspraken te
maken over productiebeperking. Het kwam zelfs tot een voorstel om een premie te
geven op niet-geleverde melk. Die zou dan betaald moeten worden uit een heffing
van twee cent per kilo op wel geleverde melk. Dit om te voorkomen dat de
productie komend jaar stijgt van 100 miljoen naar 120 miljoen kilo.

Het voorstel van de branche-organisatie om de productie van geitenmelk aan
banden te leggen , heeft het niet gehaald. Meekma , geitenhouder in het Friese
Deinum : «Het is moeilijk iedereen op een lijn te krijgen. Als de markt voor
gloeilampen niet genoeg stijgt , dan kan Philips de productie gewoon beperken. In
deze sector is dat moeilijker. Sommige boeren zeggen die twee cent niet te
kunnen missen.»

Tenzij zich een gigantische groei van de vraag naar geitenmelk voordoet ,
«bijvoorbeeld bij onze allochtone medeburgers» , zal er een productieplafond
moeten komen , denkt Meekma. Af te dwingen wellicht door een soort productschap.
Of anders door de overheid. «Geef mij maar een superheffing» , verzucht Meekma ,
de kop van een Nubische geit strelend.

Niet iedereen is het met Meekma eens. Voorzitter Jan van Lokven van de
Nederlandse Vereniging van Melkgeitenhouders , sinds vijftien jaar geitenhouder
in het Brabantse Vinkel : «Er zit een gat tussen vraag en aanbod. Het is nog
nooit zo erg geweest als dit jaar. Maar ik ben tegen quotering. De fout ligt bij
de afnemers van onze melk. De negen verwerkers hebben te lang met hun kont naar
de markt en met hun kop naar de boeren gestaan. Het is heel logisch dat boeren
extra geiten nemen om de stijgende kosten van automatisering en mestafzet te
compenseren. Ook voor de quotumverdampers kan ik wel begrip opbrengen. Maar de
verwerkers moeten niet tegen iedereen die een geitenhouderij begint , zeggen dat
ze hun melk wel zullen afnemen. En ze moeten beter samenwerken.»

Zonder maatregelen stevent de sector af op een koude sanering. De vierde
sinds de opkomst van de geitenhouderij in 1985, een jaar na invoering van de
superheffing voor melkkoeien. «Er zijn al bedrijven failliet» , zegt Meekma. Hij
nuanceert dan ook de cijfers van het Centraal Bureau voor de Statistiek , die
begin deze week bekend werden. «Het CBS vertelt dat er al bijna driehonderd
geitenhouders zijn. Maar wat er niet bij staat , is dat er zeshonderd bedrijven
ooit zijn begonnen en weer zijn afgehaakt.»

Veel boeren onderschatten de melkgeitenhouderij , stelt de Friese boer. «Het
is veel meer werk dan een paar koetjes.» Hij wijst naar de negenhonderd geiten
die drie keer per dag worden gemolken. «Je moet tien keer zoveel geiten hebben
om eenzelfde inkomen te halen als een koeienboer. En al die dieren hebben
verzorging nodig. Het is heel hard werken.»

Een geitenhouder in het Drentse Mantinge. Geitenmelk is lichter verteerbaar
dan koeienmelk en om die reden erg geschikt voor ouderen en zuigelingen. ( Foto
Sake Elzinga )


TAIL :
Veeteelt ; Economie ; Bedrijfstakken ; Agrarische Sector ; Landbouw

