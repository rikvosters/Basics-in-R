DOCUMENT : 100 of 201

PAPER : NRC Handelsblad

DATE : December 12, 2002


BYLINE : DOOR ONZE REDACTEUR MENNO TAMMINGA

SECTION : Economie ; Pg. 13

LENGTH : 426 words

DATELINE : AMSTERDAM , 12 DEC.

BODY :

HEADLINE : Redding UPC is goudmijn adviesfirma's ; Advieswerk kost 60 mln

De financiele sanering van kabelbedrijf UPC , dat nog nooit winst heeft
gemaakt , kost 60 miljoen euro aan vergoedingen voor financiele en juridische
adviseurs.

Dat schrijft UPC , dat vorige week uitstel van betaling heeft gekregen , in
documenten die bij de Amerikaanse toezichthouder Securities & Exchange
Commission ( SEC ) zijn gedeponeerd.

De financiele reorganisatie van UPC wordt op basis van de verwachte
rekeningen van de adviseurs de duurste ooit uit de Nederlandse
bedrijfsgeschiedenis. Per kabelabonnee kost de sanering vijfeneenhalve euro aan
advieskosten. UPC , had eind 2001 bijna 11 miljoen huishoudens als klant , en
heeft beursnoteringen in Amsterdam en New York.

UPC wil dat beleggers in effecten met een vaste rente ( obligaties ) en andere
schuldeisers , met uitzondering van de banken , hun vorderingen omzetten in nieuwe
aandelen. De huidige aandeelhouders houden door toename van het aantal aandelen
nog een minuscuul belang over.

Enkele maanden geleden forceerde Versatel , een Nederlandse exploitant van
een glasvezelkabelnetwerk , een vergelijkbare schuldsanering die ongeveer 20
miljoen euro aan advieskosten opslokte. Bij de financiele reorganisatie van
Versatel moest 1,7 miljard euro aan schuld worden weggewerkt , bij UPC gaat het
om 5,1 miljard.

De hoogte van de bedragen die adviseurs in rekening brengen komt , met het
rap groeiend aantal financiele reorganisaties , meer en meer in de publieke
belangstelling. Deze week bleek bijvoorbeeld dat advocaten en andere adviseurs
bij het bankroet van energiehandelaar Enron voor 280 miljoen dollar ( een
vergelijkbaar bedrag in euro's ) hebben gedeclareerd bij de boedel.

Uit de documenten die UPC heeft overlegd bij de financiele toezichthouder
SEC blijkt onder meer dat het bedrijf de advieskosten betaalt van zijn
meerderheidsaandeelhouder ( UnitedGlobal ) , van de groep obligatiebeleggers
waarmee een akkoord is gesloten over omzetting van obligaties in nieuwe aandelen
en van de belangrijkste banken.

De adviseurs die bij de transactie zijn betrokken zijn onder meer , in
Nederland , advocatenkantoor Allen & Overy ( voor UPC ) , accountantskantoor KPMG
( UPC ) , Deloitte & Touche Belastingadviseurs ( UPC ) , advocatenkantoor Stibbe ( voor
de grootaandeelhouder UnitedGlobal ) en advocatenkantoor Van Doorne ( voor de
groep van obligatiebeleggers ) .

In ruil voor de voortzetting van hun kredieten van ruim 3 miljard euro
krijgen de banken een eenmalige extra provisie , terwijl UPC ook een hogere rente
moet betalen.


TAIL :
Kabelexploitatie ; Infrastructuur ; Telecommunicatie

