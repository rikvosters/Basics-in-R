DOCUMENT : 37 of 78

PAPER : NRC Handelsblad

DATE : December 12, 2002


BYLINE : DOOR ONZE CORRESPONDENT BEN VAN DER VELDEN

SECTION : Voorpagina ; Pg. 1

LENGTH : 1113 words

DATELINE : KOPENHAGEN , 12 DEC.

BODY :

HEADLINE : Uitbreiding van EU vervult oude droom

In Kopenhagen valt de komende dagen de definitieve beslissing over
uitbreiding van de Europese Unie met tien landen in mei 2004.

Een droom uit de jaren vijftig gaat in vervulling op de Europese top die
vanavond in Kopenhagen begint. Dat gebeurt bij de afsluiting van de
onderhandelingen over de toetreding van acht Oost-Europese landen plus Cyprus en
Malta tot de Europese Unie. In 1957 kreeg de Franse regering bij het debat over
het Verdrag van Rome in de Assemblee Nationale het verwijt dat Oost-Europa was
uitgesloten van dit Europa van toen nog zes landen.

«Vanaf het begin sluit u allereerst de Oost-Europese landen uit , die net zo
Europees zijn als de andere , en vervolgens sluit u de meerderheid van de andere
landen uit. Zes Europese landen op zevenentwintig , dat is misschien een succes ,
maar het is beperkt , en het is in ieder geval slechts een minderheid» , zei de
linkse Radicaal Pierre Cot. Hij werd onderbroken door afgevaardigde Paul
Coste-Floret van de christen-democratische MRP : «Het is een startpunt.»

De Europese regeringsleiders willen het in Kopenhagen eens worden over
uitbreiding van de huidige EU van vijftien tot vijfentwintig lidstaten. De tien
nieuwe landen - Estland , Letland , Litouwen , Polen , Hongarije , Tsjechie ,
Slowakije , Slovenie , Cyprus en Malta - kunnen ( na ratificatie van het
uitbreidingsverdrag ) in mei 2004 definitief lid zijn. Met Roemenie en Bulgarije
wordt over toetreding op een later tijdstip onderhandeld. Turkije is ook
kandidaat-lid en de Balkanlanden is op termijn eveneens lidmaatschap in het
vooruitzicht gesteld. De EU wordt zelfs groter dan de Franse parlementariers in
1957 konden dromen.

Dromen over een grote EU leek in de jaren vijftig weinig realistisch. De
Koude Oorlog was in volle gang en Oost-Europa was gevangene van het communisme.
De val van de Muur in Berlijn in 1989 bracht de uitbreiding van de EU plotseling
bovenaan de agenda. De realiteit veroorzaakte toen bij menige Europese
regeringsleider een schrikreactie. Er ontstond vrees voor een groot herenigd
Duitsland , met een centrale positie in het nieuwe Europa. Regeringsleiders keken
ook als tegen een berg op tegen aansluiting van de arme Oost-Europese landen die
van voren af aan moesten beginnen met democratie en markteconomie.

De toenmalige Duitse bondskanselier , Helmut Kohl , beschouwde hereniging van
West- en Oost-Duitsland als onderdeel van een hereniging van het hele Europese
continent. «Tot Europa behoren niet alleen Londen , Rome , Den Haag , Dublin en
Parijs. Tot Europa behoren ook Warschau en Boedapest , Praag en Sofia - en
natuurlijk ook Berlijn , Leipzig en Dresden» , redeneerde hij.  Vervolg
UITBREIDING : pagina 5

UITBREIDING

«Historische hereniging»

Vervolg van pagina 1 Kohls collega-regeringsleiders van de EU reageerden
aanvankelijk zuinigjes. De Franse president FranCois Mitterrand zei tijdens een
EU-diner in het Elysee in november 1989 dat de kwestie van de Duitse hereniging
op een nader te bepalen tijdstip moest worden onderzocht. Hij kreeg de steun van
de Britse premier Margaret Thatcher. Ook de Nederlandse premier Ruud Lubbers ,
net als Kohl een christen-democraat , had zijn bedenkingen tegen een snelle
Duitse hereniging. Hij haalde er zich voor altijd Kohls ergernis mee op de hals
en verspeelde zijn kansen om benoemd te worden tot voorzitter van de Europese
Commissie. Volgens een aanwezige liep Kohl tijdens dit Parijse diner rood aan
van kwaadheid en zei hij dat men hem niet zonder Europese steun voor de Duitse
hereniging naar Bonn ( waar de Duitse regering toen nog zetelde ) kon laten
terugkeren.

Duitsland werd in 1990 herenigd. In 1992 namen de Europese regeringsleiders
in Lissabon het principebesluit over uitbreiding van de EU. Het volgende jaar
stelden zij in Kopenhagen de politieke en economische criteria vast waaraan
landen zouden moeten voldoen voordat zij EU-leden konden worden. Vervolgens is
de uitbreiding jarenlang een kwestie van duwen en trekken geworden.

Veel EU-politici zagen de uitbreiding als een zaak van lange termijn
waarover ze zich direct weinig zorgen behoefden te maken. Kandidaat-landen
probeerden ongeduldig de druk te verhogen om tot de EU toegelaten te worden.
Tegelijkertijd nam het aantal politici af dat , zoals Kohl of de Nederlandse
premier Wim Kok , nog wel eens aan het politieke doel van de uitbreiding
herinnerde : opname van de landen die van het communisme zijn bevrijd en
voorkoming van instabiliteit in Oost-Europa.

Steeds meer daarentegen werd er zorgelijk gepraat over de kosten die de
uitbreiding met zich zou meebrengen , over dreiging van criminaliteit en illegale
immigratie , over goedkope Oost-Europese arbeidskrachten en over ambtelijke en
justitiele apparaten die onvoldoende aan EU-normen zouden voldoen.

De kandidaten moesten meer dan 80.000 pagina's EU-wetgeving overnemen en
kregen jaarlijks een rapportcijfer van de Europese Commissie over hun
vorderingen bij het voldoen aan EU-criteria. Slechts zelden werd erop gewezen
dat de Commissie ook jaarlijks meer dan duizend keer een van de huidige
lidstaten op de vingers tikt omdat de EU-wetgeving wordt overschreden en dat de
uitbreiding economische voordelen met zich meebrengt.

In 1997 besloot de EU onderhandelingen met zes kandidaten te beginnen. In
1999 al kon de druk van de zes volgende kandidaten niet worden weerstaan om ook
aan de onderhandelingstafel te worden toegelaten. Enkele landen voldeden nog
niet aan de politieke criteria van de EU. Maar Roemenie en Bulgarije hadden
bijzondere steun van respectievelijk Frankrijk en Griekenland en moesten beloond
worden voor hun houding tijdens de oorlog in Kosovo. Slowakije kon niet als een
eiland te midden van tot de EU toetredende landen achterblijven.

Vervolgens voerden de kandidaten de druk op om een einddatum voor de
onderhandelingen toegezegd te krijgen. Er werd tegengestribbeld , en er werd
bezworen dat elke kandidaat apart beoordeeld zou worden. Ten slotte kregen tien
landen toch de zekerheid in Kopenhagen de onderhandelingen te kunnen afsluiten.

«Wij moeten bij de onderhandelingen met de kandidaat-landen niet te
technisch zijn» , zei de Deense premier en EU-voorzitter Anders Fogh Rasmussen.
«Uiteindelijk is de uitbreiding van de EU een politiek besluit.» Hoewel zijn
land in Kopenhagen wil vechten tot de laatste cent , zei ook de Poolse president
Aleksander Kwasniewski onlangs : «Hereniging van Europa is belangrijker dan
melkquota.»

Bush over Turkije : pagina 5

Hoofdartikel : pagina 9

Kosten en baten : pagina 14

www.nrc.nl : dossier Uitbreiding EU


TAIL :
Buitenlandse betrekkingen ; Binnenlandse politiek ; Topconferenties ;
Politiek en Staat ; Buitenlandse Betrekkingen

