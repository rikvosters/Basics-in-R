DOCUMENT : 19 of 44

PAPER : NRC Handelsblad

DATE : December 12, 2002


BYLINE : DOOR ONZE REDACTEUR DIRK LIMBURG

SECTION : Opinie ; Pg. 9

LENGTH : 974 words

DATELINE : DEN BOSCH , 12 DEC.

BODY :

HEADLINE : Lessen in keramiek in Den Bosch

In Den Bosch wordt door kunstenaars en vormgevers nagedacht over wat je
allemaal met keramiek kunt. Vandaag vindt er een congres plaats en het hele jaar
logeren er kunstenaars in het Keramisch Werkcentrum.

«Goeiemorgen ! Het is 10 uur : Koffie ! » Luid schalt een stem door het gebouw
van het Europees Keramisch Werkcentrum in Den Bosch. De kunstenaars in hun
ateliers maken zich op om naar de kantine te gaan. De staf zit daar al klaar
achter een kopje koffie. Aan een lange houten tafel zitten even later zo'n
twintig mensen. De kunstenaars meest wat beduusd , de anderen volop wakker.

Op het EKWC zijn voortdurend zo'n twaalf kunstenaars en vormgevers in de
weer met keramiek. Om de paar weken beginnen er een paar aan hun driemaandelijks
verblijf. Sommigen zijn al vertrouwd met het materiaal , maar EKWC-directeur Koos
de Jong wil ook graag mensen die er nog nooit iets mee hebben gedaan. Hun
experimenten houden volgens hem het medium levendig en zorgen voor nieuwe
uitdagingen aan de technische staf van 18 mensen , de meesten in deeltijd en
bijna allemaal zelf kunstenaar. Het EKWC , dat sinds 1992 bestaat , is afhankelijk
van een jaarlijkse subisidie ( 700.000 euro ) van het ministerie van OC&W. Het
verblijf van een kunstenaar kost gemiddeld zo'n 14.000 euro. Wie intern
verblijft , betaalt zelf voor een studio en een appartement op het terrein van
het EKWC 450 euro.

Ongeveer de helft van de deelnemers komt uit het buitenland. Zoals Satyendra
Pakhale , die De Jong twee jaar geleden in Parijs ontdekte en wiens werk onlangs
te zien was in het Stedelijk Museum. De keramische stoelen die hij in Den Bosch
ontwikkelde baarden opzien op de meubelbeurs van Milaan. Zulke «ontwerpsterren»
- waar De Jong zeker ook Hella Jongerius met haar in het EKWC ontwikkelde vaas
van porselein , glas en plakband , toe rekent - zijn volgens hem belangrijk voor
het propageren van goed keramisch design. Voor De Jong drie jaar geleden
overkwam van museum De Zaanse Schans - 1 miljoen bezoekers per jaar - gebeurde
dat te weinig. En dat terwijl volgens hem de rol van de keramiek in de kunst
zienderogen afneemt. «Er zijn nog maar weinig keramisten op de academies en in
de musea is de keramiek naar de kelder verhuisd.»

Het gaat in Den Bosch om keramiek , maar het centrum biedt de kunstenaars
vooral de kans om maandenlang geconcentreerd met hun vak bezig te zijn. «Ik hoef
mensen niet tot het keramische geloof te bekeren.» De Jong slaagt er in extra
aandacht voor keramische vormgeving te wekken. De presentatie Wet Design die op
het EKWC ontwikkelde producten in afwasmachines liet zien , baarde dit jaar veel
opzien in Milaan. Binnenkort presenteert hij het resultaat van een zoektocht
naar een nieuw souvenir die hij met een enkele vaderlandse keramische bedrijven
organiseerde. Zo'n dertig kunstenaars en ontwerpers doen mee. Vandaag houdt het
EKWC samen met de kunstacademie Den Bosch een congres over keramiek in de
beeldende kunst. De Jongs enthousiasme uit zich ook in kleinere acties. «Als ik
iemand zie die ik bijzonder vind , dan regel ik een paar centen voor een mooi
boekje.»

In een van de ruime ateliers op het EKWC overlegt Hans van der Pennen ( 48 )
met een werkplaatsassistent over hoe hij de mal voor keramische boom zal maken.
«Je hoeft niet te lassen , » zegt de assistent , «je kunt het ook met schroeven
doen.» Hij tekent een alternatief. Van der Pennen herhaalt wat hij wil , maar de
ander schudt zijn hoofd. «Laat me het nou even uitleggen» , vraagt de kunstenaar.
Volgens de assistent kan het anders. «OK , doe ik dat» , verzucht de beeldhouwer.

Van der Pennen heeft een jaar vrij genomen als docent aan de kunstacademie
Minerva in Groningen voor een groot project in een nieuwbouwwijk. Op de vloer
staat een model voor een beeldengroep. De boom komt op een hoge pilaar. Hij is
pas een week aan de slag en moet wennen aan de sfeer. «Het is hier wel een
beetje een jeugdherberg.» 's Avonds samen eten is hem wat te sociaal , gewoon als
hij is zijn eigen gang te gaan.

Verderop snijden de beeldhouwers Mark Dunhill en Tamiko O'Brien met een
spateltje reepjes klei uit een langwerpige massieve hoop op een voetstuk. De
Britten zijn hier op uitnodiging van De Jong. Ze graven gaten in tuinen - via
een advertentie in de krant vonden ze mensen die het goed vonden - en
reconstrueren de afdruk daarvan nu op het EKWC. O'Brien waardeert vooral dat je
hier rustig kunt experimenteren. En de vakkennis van de staf : «Ik wist niet dat
zo'n kleiblok twee weken moet drogen voor hij in de oven kan. Het is veel
ingewikkelder dan we dachten.» Kunststoffen , waar het tweetal meestal mee werkt ,
kun je volgens haar laten doen wat je wilt. «Klei niet , klei zegt jou wat je
moet doen. Ik ben een slaaf van de klei.»

In een hoekje van de grote hal perst Daan van Wel ( 28 ) blokken klei door een
soort frietsnijder. De holle buizen die dat oplevert legt hij voorzichtig op een
plankje. Verderop heeft hij er tientallen in een cirkel gelegd. «Het wordt een
installatie. Normaal werk ik met fotografie en video en nu maak ik een
combinatie met keramiek.» De buizen moeten gaan draaien en rook verspreiden. Het
is Van Wels derde week. «Je werkt hier harder dan thuis. Het is een soort
ruimteschip , waar je niet meer uitkomt.» Het 's avonds samen eten bevalt hem
prima. «Daarna ga ik altijd nog weer om een uur of half negen aan de slag .»

Op haar kleine atelier op de eerste etage is Manon van Kouswijk - zeven jaar
geleden aan de Rietveld afgestudeerd als edelsmit - sinds een paar dagen bezig.
Op tafel ligt bestek in allerlei vormen , waaronder de lepel met een vork op zijn
rug die ze een paar jaar geleden ontwierp. Ze wilde iets met klei maken , maar
wat ze bedacht had was volgens de assistenten te teer. Het EKWC overweldigt haar
een beetje. «Er zijn ineens tig recepten voor klei.»


TAIL :
Beeldende kunst ; Kunst en Cultuur ; Kunst

