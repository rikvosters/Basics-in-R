DOCUMENT : 76 of 111

PAPER : NRC Handelsblad

DATE : December 11, 2002


BYLINE : DOOR ONZE REDACTEUR ROBERT VAN DE ROER

SECTION : Buitenland ; Pg. 4

LENGTH : 628 words

DATELINE : ROTTERDAM , 11 DEC.

BODY :

HEADLINE : Iraks «kookboek» ligt gevoelig bij VN

Nu Iraks wapenlijst bij de VN is gearriveerd en als eerste in handen van de
VS belandde , is de vraag : wie is aan zet ?

Hans Blix , chef van de VN-wapeninspecteurs , noemt het wapendossier dat Irak
aan de VN heeft overhandigd , een «kookboek» voor massavernietigingswapens.
Honderden pagina's bevatten recepten voor bommen en namen van veelal Westerse
wapenleveranciers.

Die leveranciers fungeren soms als informant voor de wapeninspecteurs , en
dat wil Blix zo houden. Daarom neemt zijn team tot vrijdag de tijd om Iraks
verklaring te ontdoen van «profileratie-gevoelige» informatie , om te voorkomen
dat die in verkeerde handen belandt : zoals bij lieden die Irak willen helpen met
wapens of onderdelen. Blix heeft , zei hij gisteren , de vijf vaste leden van de
VN-Veiligheidsraad «gevraagd ons te adviseren». Zij zijn immers ook de vijf
officiele kernwapenmachten , en hebben «de experts voor proliferatie-gevoelige
zaken» ( zoals inlichtingendiensten als de CIA ) in huis. De wapeninspecteurs
zullen volgens Blix met deze experts «coordineren en overleggen». De inspecteurs
moeten van de 12.000 pagina's een hoofdmoot van 3.000 pagina's doorvlooien , en
daarvan moeten nog 500 pagina's vanuit het Arabisch worden vertaald.

Dit alles moet maandag leiden tot een gekuiste «werkversie» , die dan aan
alle vijftien leden van de Veiligheidsraad wordt uitgedeeld. Volgende week
donderdag wil Blix de raad «een zeer voorlopige beoordeling van de inhoud»
geven.

Blix reageerde gisteren losjes op de ophef die Syrie en Noorwegen maakten
over het feit dat de VS als eerste Iraks wapendossier in handen kregen en daarna
doorgaven aan de vier andere vaste leden Rusland , China , Groot-Brittannie en
Frankrijk , terwijl de tien overige leden tot maandag moeten wachten. Dit gaat
meer over de relatie tussen de tien gekozen en de vijf permanente leden , aldus
Blix.

Syrie , een kandidaat-schurkenstaat volgens de VS , en Noorwegen beklaagden
zich er gisteren over dat er in de raad kennelijk 'B-landen« zijn. VN-chef Annan
noemde de gang van zaken »ongelukkig« wat betreft stijl en aanpak , omdat de raad
vrijdag nog besloten had dat niemand de wapenlijst eerder zou krijgen. Maar
Annan ontkende dat de VN aan de leiband van Washington lopen. De hele raad was
zondag met deze verdelingsprocedure akkoord gegaan , behalve Syrie , en de VS
hebben twee maanden geduld getoond voor het nieuwe inspectieregime en de
daarvoor benodigde resolutie , aldus Annan.

De VS noemden de ophef over de distributie gisteren »lachwekkend«. De P5
zijn al kernwapenmachten en hoeven van Irak niet te leren hoe ze nucleaire
wapens moeten maken , dus is er geen sprake van een »speciaal privilege« , zei de
Amerikaanse ambassadeur Negroponte. Zijn Russische collega Lavrov viel hem bij
door te zeggen dat er niets geheimzinnigs was en dat het hier alleen ging om het
respecteren van »nonproliferatieverdragen«. Voor de tien niet-permanente leden
bestaan wettelijke obstakels voor toegang tot gegevens over nucleaire wapens ,
aldus diplomaten. Irak zelf wees de VN er vorige week op dat openbaring van zijn
wapenlijst strijdig is met het ontwapeningsregime in de wereld.

De VS zeiden gisteren dat ze de VN slechts willen helpen met de Iraakse
papierwinkel. Maar dat werk raakt ook het eigenbelang : in Iraks dossier staan
mogelijk namen van Amerikaanse wapenleveranciers uit het verleden. Bovendien : de
VS en vooral de CIA willen zelf de Iraakse wapenlijst bestuderen , om te kijken
of de Iraakse ontkenningen sporen met de eigen gegevens. Daarbij is snelheid
geboden : als Irak liegt , en dat geloven de VS , dringt de tijd voor militaire
represailles , wegens de in maart beginnende hitte in Irak.


TAIL :
Buitenlandse betrekkingen ; Binnenlandse politiek ; Bewapening ; Defensie ;
Politiek en Staat

