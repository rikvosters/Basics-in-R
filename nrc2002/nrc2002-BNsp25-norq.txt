DOCUMENT : 25 of 80

PAPER : NRC Handelsblad

DATE : December 13, 2002


BYLINE : DOOR ONZE REDACTEUR HENK STOUWDAM

SECTION : Sport ; Pg. 16

LENGTH : 891 words

DATELINE : ARNHEM , 13 DEC.

BODY :

HEADLINE : Meer beweging nog niet zichtbaar op weegschaal

De Nederlander komt meer in beweging , maar wordt niet lichter. Overgewicht
is het probleem en het antwoord daarop is bewegen. «Inactiviteit is volksvijand
nummer een.» Meer geld voor onderzoek is daarom nodig.

In Nederland is zo'n veertig procent van de bevolking te zwaar , zo leert
recent onderzoek van het Rijksinstituut voor Volksgezondheid en Milieu ( RIVM ) en
de Raad voor Volksgezondheid en Zorg. Uitgerekend na de onthulling van dit
percentage eerder deze week werd gisteren na acht jaar de campagne «Nederland in
Beweging» beeindigd.

Tijdens een afsluitend congres in het nationaal sportcentrum Papendal bleek
dat de publiekscampagne weliswaar meer mensen daadwerkelijk tot bewegen heeft
gestimuleerd , maar dat dit geen algemene gewichtsafname tot gevolg heeft. De
deskundigen blijven somber. Hun voorspelling : over tien jaar is het aandeel van
mensen dat te zwaar is net als nu in de Verenigde Staten gestegen tot zestig
procent.

Nederland heeft derhalve een groeiend probleem , want meer kilo's betekent
voor die groep dat zij meer gezondheidsrisico's loopt. Voor wetenschappelijke
onderzoekers en ( sport ) medici geen nieuws , omdat zij al jaren over deze
ontwikkeling hun verontrusting uitspreken. Hun frustratie is evenwel dat vooral
van de kant van de overheid financiele steun voor een adequate aanpak uitblijft.
En zo lang daarin geen verbetering komt , houden campagnes het karakter van
sympathieke acties die maar een marginaal effect sorteren.

Prof. dr. Wim Mosterd wraakte gisteren als scheidend voorzitter van de
begeleidingscommissie Nederland in Beweging die zuinigheid. «Na acht jaar is
niet een partner van »Sport in Beweging« met plannen en geld gekomen» , stelt hij
vast. De emeritus hoogleraar sportgeneeskunde maakte zich vooral boos over een
bezuiniging op het onderzoek binnen de begroting van het ministerie van
Volksgezondheid , Welzijn en Sport. Nog onder het bewind van minister Borst is
het bedrag van 18 miljoen euro dat tijdens de campagne voor een periode van acht
jaar voor sportmedisch onderzoek en de inrichting van drie leerstoelen
sportgeneeskunde was gereserveerd meer dan gehalveerd. In de begroting is daar
nog maar 1,1 miljoen euro per jaar voor uitgetrokken.

«Zonder gedegen wetenschappelijk onderzoek is het fundament onder een goed
vervolg op de actie Nederland in Beweging weggevallen» , beweert althans Mosterd.
«Geen campagne is dan meer te staven. En je zult zien dat straks het probleem
van overgewicht onder de bevolking wordt aangepakt met acties in de sfeer van
foute voeding , terwijl al jaren bekend is dat inactiviteit volksvijand nummer
een is. Als rode draad door de revalidatie van patienten met chronische
hartkwalen lopen tegenwoordig bewegingstherapieen , iets wat drie jaar geleden
nog ondenkbaar was. Maar het stimuleren van bewegen is economisch niet
interessant , in tegenstelling tot bijvoorbeeld terreinen als medicijnen en
voeding. Daar zitten ook grotere lobbies achter.»

Eerst staatssecretaris van sport Ross-Van Dorp en later haar ambtenaar
Koornneef gaven Mosterd tijdens het congres ongewild gelijk. Ross-Van Dorp
maakte bekend de komende jaren 700.000 euro uit te trekken voor een project
«fruit op basisscholen» en drie keer 800.000 euro per jaar beschikbaar te
stellen voor een campagne «meer bewegen». Maar van haar geen toezegging over een
extraatje voor wetenschappelijke zaken. En evenmin van Koornneef , projectleider
Sport , Bewegen en Gezondheid op VWS , die verklaarde dat het ministerie het
aantal inactieve Nederlanders in 2010 van veertien tot acht procent verminderd
wil hebben. Een streven dat volgens Mosterd zonder een wetenschappelijke basis
niet te realiseren is.

Zijn scepsis ten spijt vindt Mosterd dat de actie Nederland in Beweging in
algemene zin wel een prijzenswaardig initiatief is geweest. Mosterd : «Er wordt
nu ingezien dat bewegen een belangrijke factor is in het kader van
gezondheidsbevordering en dat veel organisaties gezamenlijk werken aan
bewegingsstimulering. De hartverwarmende samenwerking binnen Nederland in
Beweging tussen de sportwereld en de gezondheidsfondsen is hier een voorbeeld
van.»

Met de oprichting van een platform van acht bij de actie betrokken
instituten is Mosterd redelijk gerust over het vervolg. En dat er nog veel werk
verzet moet worden om Nederland in beweging te krijgen , bleek uit cijfers die de
hoogleraar Kemper tijdens een van de parallelsessies van het congres bekend
maakte. De aan de Vrije Universiteit verbonden bewegingswetenschapper en
epidemioloog zei dat 77 procent van de bevolking te weinig beweegt om gezond te
blijven en 82 procent om fit te blijven. Zeker 75 procent leeft volgens hem
«onbewust» en heeft geen idee van het eigen bewegingspatroon.

Om de abstractheid van de cijfers te doorbreken , noemde Kemper enkele
voorbeelden. Zijn vraag : Hoe lang moet iemand fietsen om een Mars te
neutraliseren ? Antwoord : dertig minuten , bij een snelheid van vijftien kilometer
per uur. Of : Hoe lang moet iemand wandelen om een kilogram lichaamsvet te
verliezen ? Antwoord : dertig uur , bij een snelheid van vijf kilometer per uur.
Zijn conclusie : «We hebben te maken met een maatschappij waarin het dagelijks
energieverbruik vergroot moet worden om de vicieuze cirkel van toenemend
overgewicht te doorbreken.»


TAIL :
Voorlichting ; Recreatieve sport ; Gezondheid ; Sport ; Media

