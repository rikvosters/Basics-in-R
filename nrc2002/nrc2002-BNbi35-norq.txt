DOCUMENT : 35 of 123

PAPER : NRC Handelsblad

DATE : December 13, 2002


BYLINE : DOOR EEN ONZER REDACTEUREN

SECTION : Binnenland ; Pg. 2

LENGTH : 388 words

DATELINE : DEN HAAG , 13 DEC.

BODY :

HEADLINE : «Foute conclusie» ; Reacties betrokkenen ; BOUW

Hieronder volgen de reacties van de betrokken partijen waarover de
enquetecommissie in haar rapport een oordeel heeft geveld.

Elco Brinkman , voorzitter van het Algemeen Verbond Bouwbedrijf ( AVBB ) , kijkt
er zorgelijk bij. Hij ziet de ernst van de situatie voor de bedrijfstak die hij
vertegenwoordigt in. «Het is slecht weer voor de bouw. De branche is op de bon.»

De bouw heeft verdeeld gereageerd op de harde verwijten van de
enquetecommissie. Ja , het is dus toch waar , stellen de bouwers bij monde van
Brinkman. De bouw heeft op grote schaal aan kartelvorming gedaan. «Ik praat dat
niet goed , ik constateer dat.»

Maar nee , zo herhaalt de sector de tijdens de openbare verhoren al zo vaak
geuitte stelling : tot prijsverhogingen heeft dat niet geleid. In een geschreven
reactie stelt marktleider BAM - tegenwoordig eigenaar van het in de enquete zo
vaak genoemde HBG - dat de commissie «de indruk wekt onvoldoende inzicht te
hebben in de wijze waarop prijsvorming van bouwprojecten tot stand komt.»

Ook H. Hazewinkel van Volker Wessels Stevin «is stellig overtuigd» dat de
commissie een verkeerde conclusie trekt. «Vos wil geen bedrag noemen , maar wel
een percentage. Daarmee wil ze blijkbaar de illusie overeind houden dat het om
aanzienlijke bedragen gaat.»

Het verwijt van de commissie aan de bouw dat zowel de brancheorganisatie als
bestuurders te weinig hebben gedaan , wijzen beide beklaagden af. Brinkman
beroept zich daarbij op de door de branche opgestelde gedragscode , die het
rapport overigens verwerpt. En Hazewinkel heeft , net als zijn collega B.
Bemelmans van Heijmans , nooit een «heksenjacht» willen ontketenen binnen het
bedrijf. Bouwbestuurders kijken liever naar de toekomst , zeggen zij bij
herhaling.

Hazewinkel : «Ik voel me verantwoordelijk voor de dingen die zo gebeurd zijn
zoals ze gebeurd zijn. Maar er wordt onvoldoende rekening gehouden met de wijze
waarop grote bouwconcerns georganiseerd zijn.

Volker is meer een groep van bedrijven dan een onderneming. Als
bestuursvoorzitter krijg ik dus niet alle informatie , ik focus op hetgeen ik
krijg. In een concern van 16.000 werknemers en 100 bedrijven kun je niet alles
weten. Dat is niet laconiek , dat is perspectief.»


TAIL :
Fraude en corruptie ; Bouwnijverheid ; Economie ; Bedrijfstakken ; Recht ;
Criminaliteit ; Delicten

