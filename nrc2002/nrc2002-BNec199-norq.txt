DOCUMENT : 199 of 201

PAPER : NRC Handelsblad

DATE : December 9, 2002


BYLINE : DOOR ONZE REDACTEUR FRITS BALTESEN

SECTION : Economie ; Pg. 13

LENGTH : 774 words

DATELINE : ROTTERDAM , 9 DEC.

BODY :

HEADLINE : Jaren zonder ijspret maakt gretig

Winkeliers rijden met busjes naar Joure en Almere om schaatsen in te slaan.
«Want als Nederlanders ijs zien liggen , krijgen ze het in hun kop.»

Kort na de opening van Perry Sport staat Barry Sap ( 30 ) al in de vestiging
in de Kalverstraat in Amsterdam voor het schap met schaatsen. Hij zoekt
doorlopers voor zijn dochtertjes van drie en zes jaar. «Ik kom vroeg , want
straks zijn ze uitverkocht.» Zo snel het ijs goed is , gaat hij met zijn dochters
de sloten op in Amsterdam-Noord , waar hij woont. Bij de kassa hoort hij dat hij
net op tijd is. De voorraad raakt snel op.

In de sportzaak van Piet Lagerweij in Ede was het afgelopen zaterdag al een
gekkenhuis. «Deze week wordt het alleen maar drukker.» Lagerweij verkocht
afgelopen zaterdag zestig paar schaatsen en dat worden er deze week vele
honderden verwacht hij. Hij heeft 400 paar schaatsen in voorraad , maar denkt dat
hij ze over twee of drie dagen heeft verkocht. «Mijn zoon is net weg met mijn
bestelbusje en aanhangwagen. Op zoek naar zoveel mogelijk schaatsen.»

Normaal gesproken is Lagerweij altijd op maandag gesloten , maar vandaag
maakt hij een uitzondering. Hij wil deze mooie omzet niet mislopen. Gemiddeld
kost een paar schaatsen 150 euro , zodat hij met honderd klanten vandaag met
gemak 15.000 euro verdient. Daarom blijft de winkel van Lagerweij deze week ook
's avonds open. «Want als de mensen woensdag of donderdag ijs zien liggen op de
sloten en plassen , dan krijgt iedereen het in zijn kop. Dan wordt het hier in de
winkel pas heftig.»

Schaatsfabriek Zandstra , in het Friese Joure , kent de psyche van de
schaatser. Ondanks overvolle magazijnen schakelde de directie eind vorige week
over op een extra ploegendienst toen weerman Erwin Kroll op de televisie voor
een week vorst aankondigde. «We hebben onze productiecapaciteit meer dan
verdubbeld en produceren met ongeveer veertig werknemers , » zegt directeur Wouter
Zandstra : «Zeker vijftien winkeliers stonden vanochtend vroeg voor onze poort.
De vraag is gigantisch. Dit heb ik nog nooit meegemaakt.»

Daarvoor zijn drie verklaringen. Ten eerste heeft het de afgelopen zes
winters nauwelijks gevroren , zodat veel schaatsers zin hebben om het natuurijs
weer op te gaan. «Hoe minder vaak je kan schaatsen , des te unieker het moment , »
zegt Zandstra. Bovendien blijft de weersverwachting tot in het weekeinde goed
voor schaatsers. Waarschijnlijk kan er op de meeste plassen , sloten en banen
worden geschaatst. Om de massale toeloop naar winkels voor te zijn , kopen veel
mensen nu al schaatsen.

Ten slotte appelleert schaatsen in Nederland aan een eeuwenoude traditie.
Een gevoel van saamhorigheid , vertelt Zandstra. «Door het water was het vroeger
moeilijk bepaalde gebieden te bereiken. Als er ijs ligt , ben je er in vijf of
tien minuten. Dat is een magische ervaring.» Die liefde voor het schaatsen vindt
je nergens wereld , weet directeur Gauke Bootsma van het Eerste Friese
Schaatsmuseum : «Het is gezellig. Op het ijs is er geen haast. Iedereen heeft er
tijd voor een praatje met elkaar.»

Inkoopmanager Ron van Alphen van Perry Sport Nederland heeft net de laatste
weersverwachting gehoord : na een klein dipje , gaat het volgende week nog iets
harder vriezen. Dat betekent dat er in Nederland waarschijnlijk 300.000
schaatsen worden verkocht. «We hebben vanochtend flink ingekocht bij Zandstra en
Viking , » zegt Van Alphen , zonder in detail te treden. «Zes jaar onthouding maakt
mensen gretig.»

Winkelier Lagerweij voorspelt dat Nederland eind deze week goeddeels
platligt. «De weersverwachting is erg goed : 's nachts flinke vorst en overdag
blijft de temperatuur onder nul. Ik heb veel mensen in mijn winkel gehad die
zeiden dat ze donderdag en vrijdag vrije dagen hebben opgenomen om toertochten
te rijden. Komend weekeinde staat half Nederland op de schaats. Hier in de buurt
hebben we veel sloten van zestig , tachtig centimeter diep. Die vriezen snel
dicht.»

John Diepenmaat , van Diepenmaat Sport in Leeuwarden , heeft afgelopen
weekeinde familie en vrienden opgetrommeld om te helpen in zijn winkel. Normaal
bedienen er vier medewerkers in zijn sportzaak , maar deze week worden dat er
«minimaal het dubbele». Besloten is dat er een Diepenmaat elke dag naar Joure en
Almere , waar de fabriek van Viking staat , rijdt om schaatsen in te slaan. «Dat
busje stouwen we tot de nok toe vol. Over een paar dagen breekt de gekte uit als
de mensen zien dat er wordt geschaatst. Dan gaan we helemaal los in Nederland.»

Een medewerker van schaatsfabriek Zandstra , na Viking de grootste in ons
land , haalt bestellingen uit het magazijn in Joure. ( Foto Sake Elzinga )


TAIL :
Recreatieve sport ; Sport

