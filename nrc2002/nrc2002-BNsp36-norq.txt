DOCUMENT : 36 of 80

PAPER : NRC Handelsblad

DATE : December 12, 2002


BYLINE : DOOR ONZE REDACTEUR MARK HOOGSTAD

SECTION : Sport ; Pg. 11

LENGTH : 1182 words

DATELINE : AMSTERDAM , 12 DEC.

BODY :

HEADLINE : Toegewijde monnik wordt liefhebber ; Rentree Johan Kenkhuis bij EK kortebaan

Een verloren seizoen wil Johan Kenkhuis ( 22 ) het voorbije jaar niet noemen ,
al liet de moegestreden zwemmer de EK in Berlijn schieten. In Riesa , waar
vandaag de EK kortebaan zijn begonnen , maakt hij zijn rentree. «Topsport is maar
topsport.»

Nato ergo sum kalkte hij vijf jaar geleden uit balorigheid op zijn
zwemplank. Talloze lijfspreuken zijn van toepassing op Johan Kenkhuis , maar het
«Ik zwem dus ik ben» nu juist niet. Glimlachend : «Ik wilde iets bijzonders op
die plank hebben , kon me niet schelen wat. Voor ik het wist stond het erop : nato
ergo sum.»

Maar zijn zwemplank schoonpoetsen omdat de boodschap een verkeerde indruk
zou wekken ? Kenkhuis piekert er niet over. Nederlands op een ( Pieter van den
Hoogenband ) na snelste vrijeslagzwemmer torst de Latijnse spreuk als een
relikwie uit het verleden met zich mee. Als , zo lijkt het , een stille provocatie
aan het adres van al diegenen die met grote stelligheid beweren dat topzwemmen
totale overgave vereist en geen ruimte laat voor compromissen.

Kenkhuis weet wel beter. Zo zaligmakend is topsport niet , bezweert de
22-jarige sprinter die vorig jaar overstapte naar Nederlands tweede profploeg ,
de Stichting Topzwemmen Amsterdam ( TZA ) , en bij de vanmorgen begonnen EK
kortebaan ( 25 meter ) in Riesa uitkomt op de 50, 100 en 4x50 vrije slag. Niet dat
hij dagelijks met tegenzin het Sloterparkbad betreedt , maar : «Topsport is maar
topsport. Ik zou evengoed zonder kunnen , geen probleem. Ik doe het omdat ik
zwemmen leuk vind , niet omdat ik me moet bewijzen of dat ik sta te springen om
erkenning. Als ik morgen een wereldrecord zwem en de media laten het afweten ,
prima. Ik kijk ook niet naar Studio Sport of naar Teletekst. Ja , naar m'n
aandelen , niet naar de sportpagina's.»

Drie jaar lang leefde de voormalig Europees jeugdkampioen ( 1998 ) uit Twente
als een monnik voor zijn sport. Totdat het eenzijdige bestaan hem de keel
uitkwam. «Begrijp me niet verkeerd : zwemmen vind ik nog steeds fantastisch.
Alleen : ik haal te weinig voldoening uit twee grote toernooien in het jaar. Ik
vertik het dan ook om mijn leven louter en alleen op te hangen aan de sport. Dat
heb ik gedaan en is mij niet bevallen. Sinds vorig jaar studeer ik weer
( commerciele economie in Amsterdam , red. ) en dat ervaar ik als een zegen. Het
biedt me de geestelijke afleiding waardoor ik nu een balans heb gevonden. Daar
was lange tijd geen sprake van.»

Breekpunt waren de Olympische Spelen , twee jaar geleden in Sydney , waar hij
ruw uit zijn droom wakker werd geschud. «Uiteindelijk maakte het brons op de
4x200 veel goed. Maar de kater na de diskwalificatie op de 4x100 ( door een te
vroege overname van Dennis Rijnbeek in de series , red. ) was vreselijk groot. Het
was de derde keer dat ik het slachtoffer was van een mislukte estafette.
Eenhonderdste van een seconde was Dennis te snel weg. Eenhonderdste ! Dan ga je
nadenken. Twee jaar lang werk je toe naar dat moment , train je spijkerhard , zie
je bijna niemand meer en dan gebeurt zoiets. Tot dat moment kon ik uren over
zwemmen lullen. Zwemmen was mijn leven. Zo zwart-wit is het gelukkig niet meer.»

Groot was zijn relativeringsvermogen al , maar sinds «Sydney» heeft Kenkhuis
die aangeboren gave tot kunst verheven. Zelfkennis is daarbij meer dan ooit het
kompas waarop hij vaart. «Ik ken mezelf door en door. Weet exact wat mijn
lichaam wel en niet kan verdragen. Ik ben niet gebaat bij een trainer die me
twee keer per dag zeven kilometer laat zwemmen. Of erger nog , bij een coach die
zegt : jij moet stoppen met je studie. Want dan doe ik ( toont zijn middelvinger ,
red. ) dit. Als een training niet zwaar genoeg is , vraag ik Fedor ( trainer Hes ,
red. ) er een schepje bovenop te doen. Andersom geldt dat ook : als het te zwaar
wordt , trek ik aan de rem.»

Toen hij afgelopen voorjaar na de voor hem teleurstellend verlopen WK
kortebaan in Moskou fysiek gesloopt huiswaarts keerde en de aanloop naar de EK
langebaan ( 50 meter ) in Berlijn vervolgens uitdraaide op een martelgang , besloot
Kenkhuis een rustpauze in te lassen. «Mede omdat ik daarnaast weer studeerde ,
raakte ik oververmoeid. Met als gevolg dat ik me ook mentaal steeds minder
lekker ging voelen. Mijn motivatie verdween als sneeuw voor de zon , waardoor ik
zelfs even heb gedacht aan stoppen. Afzeggen voor »Berlijn« was de beste
beslissing die ik kon nemen. Dat bleek ook wel , want dat hele toernooi liet me
koud toen ik de beelden op tv zag.»

Ook dat is topsport , wil Kenkhuis maar zeggen : luisteren naar lichaam en
geest , en niet schromen een besluit te nemen , ook al druist die keuze soms in
tegen andermans belangen. «Ik heb het zwemmen drie maanden links laten liggen en
genoten van andere dingen. Vrienden bezocht die ik heel lang niet meer had
gezien , propedeuse gehaald , paard gereden , piano gespeeld. Verder heb ik weer
eens een week bij mijn ouders in Vriezenveen gelogeerd en daar meegeholpen in de
slagerij heerlijk ! »

Kenkhuis' afmelding was voer voor de critici. Zeker toen de
4x100-estafetteploeg op de openingsdag kansloos ten onder ging in Berlijn ,
ondanks de inbreng van 's werelds beste sprinter Van den Hoogenband. Kenkhuis
haalt bijna demonstratief de schouders op zodra hij wordt geconfronteerd met de
kritiek als zou hij zijn verantwoordelijkheden uit de weg zijn gegaan. «Ik ben
niet zo snel onder de indruk van dat soort geluiden. Waarom zou ik ? Ik maak me
niet druk om mijn imago. Het zijn uitspraken van mensen die zich laten leiden
door de emotie van het moment en die niet het hele verhaal kennen.»

Sprak Cees Vervoorn daarmee voor zijn beurt , toen de TZA-voorzitter
afgelopen zomer in een vraaggesprek met deze krant stelde dat «Johan een aantal
keuzes heeft gemaakt waarvan wij zeggen : dat zijn niet de keuzes die over twee
jaar tot olympisch goud leiden» ? Kenkhuis : «Ook die woorden hebben mij absoluut
niet geraakt. Cees heeft zijn mening , ik heb de mijne. Maar al leek het alsof
wij mijlenver van elkaar afstonden , toen we in augustus zijn gaan evalueren ,
bleek al snel dat we op exact hetzelfde spoor zitten.»

Kenkhuis kijkt terug op een uiterst grillig eerste jaar bij TZA , dat
hoopgevend begon met een glansrijk optreden bij de EK kortebaan in Antwerpen
( 2001 ) , maar vervolgens als een nachtkaars uitging. Maar van een verloren jaar
wil hij niet spreken. «Integendeel bijna : ik heb de afgelopen twaalf maanden
enorm veel geleerd. Daar kan ik op weg naar »Athene« alleen maar mijn voordeel
mee doen. Sinds begin dit jaar ga ik regelmatig op bezoek bij een
sportpsycholoog. Om uit te vinden onder meer waarom ik in een estafette
doorgaans harder zwem dan individueel. Voor die mentale hulp schaam ik me niet.
Het helpt , al moet dat in het water nog blijken.»

Topsport is een fascinerend vak , maar de bijbehorende roem en verplichtingen
kunnen Kenkhuis gestolen worden. «Zodra ik bij mijn ouders in Vriezenveen ben en
boodschappen moet doen , laat ik de NOC * NSF-auto staan. Ik wil niet constant
aangesproken worden op mijn sport.»

Johan Kenkhuis : «Zwemmen was mijn leven. Zo zwart-wit is het gelukkig niet
meer.» ( Foto Bram Budel )


TAIL :
Zwemmen ; Sport ; Watersport

