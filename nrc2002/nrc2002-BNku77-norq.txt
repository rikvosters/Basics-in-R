DOCUMENT : 77 of 79

PAPER : NRC Handelsblad

DATE : December 9, 2002


BYLINE : DOOR ERNST VERMEULEN

SECTION : Kunst ; Pg. 10

LENGTH : 431 words

BODY :

HEADLINE : Rotterdam begint aan retrospectief van K.A. Hartmann

Het silhouet van een zwaar gebombardeerde , nog rokende stad bij een
roodgloeiend ondergaande zon , vormde het slotdecor van het ballet Tryptichon met
Mahleriaanse muziek van Karl Amadeus Hartmann ( 1905-1963 ) die een dag na de
premiere overleed. Zijn onvoltooid gebleven apocalyptische Gesangsszene bracht
het Rotterdams Philharmonisch Orkest als een hoogtepunt in het Holland Festival
van 1965. Helaas , daarbij bleef het. Ter vergelijking : het Concertgebouorkest
speelde de symfonieen 1, 2, 3, 6 en 8.

Maar vrijdag begon het Rotterdamse orkest onder leiding van de dirigent Ingo
Metzmacher in De Doelen aan een inhaalslag en hoe ! Naast Hartmanns meest
gespeelde Zesde symfonie stond ook het lange tijd verloren gewaande Miserae op
het programma. In het volgende seizoen komen in Rotterdam de Eerste symfonie en
de Derde symfonie aan bod , gevolgd door de Zevende en de Gesangsszene. In 2005
zal dat alles culmineren in een Hartmann-festival ter gelegenheid van zijn
honderdste geboortedag.

Het symfonisch gedicht Miserae ( 1933-1934 ) , toen al opgedragen aan de
concentratiekampslachtoffers van Dachau , draagt overigens eerder het stempel van
Hindemith en Stravinsky dan Mahler. Het herinnerde aan het ballet Tryptichon
waarvan het eerste deel «vervolging» de door bruinhemden opgejaagde massa op het
toneel brengt tegen een achtergrond van blauwe schemering en weer een rode
brandgloed. Maar eigenlijk zijn dit soort kleuren te mooi voor de wrange muziek
in een harde zwart-wit-stilering vol brute en bijtende accenten in het blaffende
koper.

Werd het Miserae wat onrustig vertolkt in een zaal vol hoesters , het Adagio
uit de Zesde symfonie ( 1951-1953 ) dat zich ontwikkelt vanuit een enkel motief in
de althobo , werd wel degelijk in een grote spanningsboog gevat.

Spetterend , om niet te zeggen verpletterend virtuoos , klonken de
fuga-complexen van het slotdeel. In dit bombardement van ondermeer elf
slagwerkers met effecten als van opflikkerende vurige tongen in de blazers
temidden van de zwartgeblakerde strijkers , werden de klankopeenstapelingen bijna
fysiek tastbaar.

Vergeten waren de wat bleek door Esther Heideman gezongen en te luid door
het orkest gespeelde liederen van Alban Berg. Ook de vertolking van Anton
Weberns orkeststukken ontbeerde pianissimo-raffinement. Daarentegen zinderde
Hartmanns vrijuit gespeelde Zesde symfonie nog lang na - deze uitvoering was een
overstelpende ervaring !

Concert : Rotterdams Philharmonisch Orkest o.l.v. Ingo Metzmacher. Gehoord :
6/12 De Doelen Rotterdam.


TAIL :
Klassieke muziek ; Kunst en Cultuur ; Kunst ; Muziek

