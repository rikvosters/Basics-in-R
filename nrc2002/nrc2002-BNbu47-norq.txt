DOCUMENT : 47 of 111

PAPER : NRC Handelsblad

DATE : December 12, 2002


BYLINE : DOOR ONZE CORRESPONDENT STEVEN ADOLF

SECTION : Buitenland ; Pg. 4

LENGTH : 1068 words

DATELINE : MADRID , 12 DEC.

BODY :

HEADLINE : «Marea negra» was een verboden woord ; Kritiek op de Spaanse regering staat bijna gelijk aan landverraad

Spanje vecht niet alleen tegen de olie , maar ook tegen het spook van het
eigen predemocratische verleden.

Kritiek op de Spaanse regering is nog net geen landverraad , maar veel
scheelt het niet. Terwijl een maand na het begin van de ramp met de tanker
Prestige een vloot van vierduizend vissersbootjes zich opmaakt om een derde
grote oliegolf op te vangen , werd deze boodschap gisteren nog eens in onomwonden
taal uitgedragen door de Spaanse premier Jose Maria Aznar en zijn ministers. In
het wekelijkse vragenuurtje van het parlement beschuldigde de premier de
socialistische oppositieleider Jose Luis Rodriguez Zapatero van gebrek aan
loyaliteit , demagogie en opportunisme nadat deze het had gewaagd het
regeringsoptreden te bekritiseren.

Behalve de almaar aanspoelende olie bevecht Spanje dezer dagen nog een
tweede monster : het spook van het predemocratische verleden , compleet met zijn
opgezwollen gedrag , incompetentie en desinformatie. Direct nadat duidelijk werd
dat de tanker olie lekte , zette de officiele staatstelevisie TVE een offensief
in om het nieuws zo summier mogelijk te brengen. Op de regionale televisie van
Galicie , eveneens in handen van de regerende Partido Popular , was zelfs het
verbod uitgevaardigd om over «marea negra» , de olievloed , te spreken.

Dat ging zo door totdat premier Aznar - tot dan toe praktisch onzichtbaar in
de ramp - afgelopen maandag zich een kwartier lang liet «interviewen» in het
staatstelevisienieuws door de keurig geinstrueerde hoofdredacteur van het
journaal. Nu heette het plots dat Spanje de ergste milieuramp uit zijn
geschiedenis onderging. Daags erna pakte het televisiejournaal breed uit over de
ramp. De redactie had er zelfs een dreigend muziekje onder gezet.

Voor de kijkcijfers in Galicie kwam dit te laat. «We willen die leugens niet
meer horen» , aldus vorige week een met olie besmeurde visser. Zelfs de
weerberichten , van groot belang voor de bewegingen van de oliestroom , worden
niet geloofd. Liever luistert men naar de Portugese en Franse radio.

Zonder in details te treden , gaf premier Aznar in zijn televisieoptreden
voorzichtig toe dat er misschien wat foutjes zijn gemaakt bij de aanpak van de
ramp , maar ook dat maakte weinig indruk in Galicie. De stroom aan stommiteiten
is immers dermate indrukwekkend , dat de oppositiegezinde kranten pagina's
tekortkwamen. Een greep uit de berg leert dat vice-premier Rajoy , die van Aznar
opdracht had gekregen de rampbestrijdingsactiviteiten te coordineren , wekenlang
heeft beweerd dat de olie op grote diepte afgezonken veilig en wel zou indikken
tot een soort asfalt. Deze week bevestigde de duikboot Nautile wat al veel
eerder op basis van Portugese satellietgegevens werd vermoed : uit veertien
scheuren in het wrak lekt 125 ton olie per dag. Nog tot 2006 kan de tanker olie
lekken , als het wrak niet voortijdig implodeert en de resterende 50.000 ton in
een klap naar boven komt.

De opruimactiviteiten van de olie waren wekenlang een chaos. Ondanks de ramp
tien jaar geleden met de Mar Egeo voor de kust van La Coruna , fel bekritiseerd
door de toenmalige oppositieleider Aznar , kent Spanje geen adequaat rampenplan.
Ondanks vijfduizend kilometer kust zijn er geen oliebergingsvaartuigen. De vloot
aan ingehuurde buitenlandse hulp klaagde verbijsterd over het gebrek aan
coordinatie. Op de wal werd het belangrijkste werk wekenlang verricht door
vrijwilligers en de lokale bevolking zonder dat er voldoende materieel voorradig
was. Het leger werd pas afgelopen weekeinde ingezet.

Opmerkelijk was ook het gedrag van de verantwoordelijke bewindslieden. De
agenda van het eerste rampweekeinde , toen de Prestige nog half zinkend en
olielekkend over de oceaan zwalkte , leerde het volgende : regiopresident Fraga
was aan het jagen nabij Madrid , de minister van Milieu rustte uit in het
Donanapark in het zuiden en minister van Waterstaat Francisco Alvarez Cascos was
eveneens op jacht. In de Pyreneeen. Het weekeinde daarop was hij in de Sierra
Nevada aan het skien.

Ondanks die evidente afwezigheid , maakte ook Alvarez Cascos de laatste dagen
een ommezwaai door de olieramp «het Spaanse Tsjernobyl» te noemen. Maar dat was
dan ook vooral bedoeld om de Europese Unie duidelijk te maken dat Spanje geld ,
veel geld nodig zal hebben om de schade te herstellen , aldus de minister. Hoewel
de regering nog geen enkele inlichting heeft verstrekt , maken
krantenreconstructies duidelijk dat het Alvarez Cascos is geweest die de uiterst
omstreden beslissing heeft genomen om de tanker naar open zee te slepen , waarmee
uiteindelijk het verspreidingsgebied van de olie zich over meer dan duizend
kilometer kust heeft uitgebreid. Zo ver mogelijk weg , zo liet zich het besluit
van de minister samenvatten. Daarmee ging hij lijnrecht in tegen een simulatie
met een tankerramp die de overheid een jaar eerder had laten uitvoeren , waarbij
de gehavende boot naar de haven was gesleept.

Een maand na de ramp en bij toenemende aanwijzingen dat de verschillende
ministeries en regionale instellingen elkaar danig voor de voeten liepen , is er
nog geen spoor van verantwoording afgelegd. Een plenair parlementsdebat bleef
uit. In persverklaringen en haastig bijeengeroepen commissievergaderingen sloeg
de regering evenwel wild om zich heen met beschuldigingen. Aanvankelijk moest
Gibraltar als veronderstelde haven van bestemming het ontgelden , wat mooi
uitkwam want Spanje had nog een appeltje te schillen met de Britse kroonkolonie.
Maar dat verdween weer even snel toen iemand de regering duidelijk maakte dat de
boot op weg was naar Singapore en alleen Gibraltar zou passeren «for orders».

En dus moet nu de oppositie het ontgelden. Vice-premier Rajoy zette vorige
week de toon door van de socialistische partij excuses te vragen voor haar
«onloyaal gedrag». Tevens werd de tankerramp met de Mar Egeo , tien jaar geleden ,
weer van stal gehaald. De socialisten hadden er toen een veel erger potje van
gemaakt , aldus Rajoy. Dan moest hij maar alsnog het aftreden van premier Felipe
Gonzalez ( Aznars voorganger ) vragen , zo luidden sommige reacties. Minister
Alvarez Cascos haalde zelfs de vuile oorlog tegen de ETA erbij : hij had als
minister tenminste geen terroristen laten vermoorden. En dat konden de
socialisten niet zeggen.


TAIL :
Scheepvaartongevallen ; Milieurampen ; Binnenlandse politiek ; Demonstraties
; Politiek en Staat ; Binnenlandse Politieke Onrust ; Rampen en Ongevallen

