DOCUMENT : 38 of 44

PAPER : NRC Handelsblad

DATE : December 9, 2002


BYLINE : DOOR ONZE CORRESPONDENT

SECTION : Opinie ; Pg. 9

LENGTH : 447 words

DATELINE : LONDEN , 9 DEC.

BODY :

HEADLINE : Schilder Keith Tyson wint Britse Turner Prize

De Turner Prize , de belangrijke prijs voor moderne Britse kunst , is
gisteravond toegekend aan de schilder Keith Tyson.

Tyson ( 33 ) , favoriet , won de prijs en een cheque van 20.000 pond ( 32.000
euro ) voor een reeks schilderijen en sculpturen die volgens hem zijn
geinspireerd door de natuurwetenschappen. De jury , onder leiding van
Tate-directeur Sir Nicholas Serota , prees de «sterke visuele energie» die zou
ontspringen uit zijn doeken met formules , schema's en een grote , gesloten zwarte
kast waarin gezoem klinkt , mogelijk van computers.

Serota prees alle vier genomineerden omdat ze de «onwelkome pressie» rond de
prijs goed hadden weerstaan. Dat was een verwijzing naar kritiek op de
controversiele prijs , die dit jaar begon met de opmerking van Kim Howells ,
staatssecretaris van Cultuur , dat het ingezonden werk «conceptuele bullshit»
was.

Vorige maand liet kunstverzamelaar Charles Saatchi zich eveneens laatdunkend
uit over het werk van de vier , dat hij «pseudo-controversiele opgewarmde
apekool» noemde. Saatchi was boos dat een door hem aangekocht werk van de Jake
en Dinos Chapman voor de nominatie was gepasseerd.

Tracey Emin , Turner-kandidaat in 1999, verweet de jury vorige week door
compromissen na te streven middelmatige kunstenaars te kiezen. Sommige Britse
kranten vellen datzelfde oordeel vanochtend over ouder werk van Tyson , dat vorig
jaar deel uitmaakte van de Britse inzending voor de Biennale in Venetie , en over
zijn nieuwe stukken in de Tate.

Zo is er een tweeluik , Bubble Chambers : 2 Discrete Molecules of
Simultaneity , waar in elke helft dezelfde molecuulachtige structuur is te zien ,
voorzien van dezelfde reeks tijdstippen , maar met een andere «gebeurtenis». Zo
wil Tyson laten zien dat wij allemaal in een «parallel universum» leven.

«Mijn werk gaat over het passeren van elke seconde» , aldus de schilder tegen
de BBC. The Independent noemt dat idee «emotioneel dun , eerder een schalks
handigheidje van een slimmerik dan kunst van enige morable substantie.» The
Times noemt Tyson echter «de juiste winnaar».

Tyson versloeg Fiona Banner , die sculpturen van letters maakt en op haar
grote doek Arsewoman klinisch en minutieus een pornofilm navertelt. De andere
twee genomineerden waren Catherine Yass , die films en foto's uit vallende en
stijgende camera's maakt , en Liam Gillick , die rechthoekige sculpturen maakt van
hout en gekleurd plastic. In de Tate voorzag hij een zaal van een gekleurd
systeemplafond dat volgens bezoekers veel weghad van een fish & chips-winkel , al
zat daar volgens de kunstenaar juist «de spanning».


TAIL :
Onderscheidingen ; Schilderkunst ; Kunst en Cultuur ; Kunst ; Beeldende
Kunst ; Algemeen

