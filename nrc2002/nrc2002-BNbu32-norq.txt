DOCUMENT : 32 of 111

PAPER : NRC Handelsblad

DATE : December 13, 2002


BYLINE : DOOR ONZE CORRESPONDENT BEN VAN DER VELDEN

SECTION : Buitenland ; Pg. 4

LENGTH : 867 words

DATELINE : KOPENHAGEN , 13 DEC.

BODY :

HEADLINE : EU houdt Turken aan het lijntje

De Europese Unie houdt Turkije al jaren aan het lijntje. Het «verzwegen
argument» speelt op de achtergrond mee. «Europa houdt op waar de gotische
kathedralen eindigen.»

«Constructieve dubbelzinnigheid» is de typering die een Brusselse diplomaat
geeft aan de manier waarop de Europese Unie al vele jaren met Turkije omgaat.
Een duidelijk antwoord op de Turkse wens om EU-lid te worden is voortdurend
omzeild , in de hoop dat het land na toezeggingen over financiele steun voorlopig
een tijdje stil bleef. Maar elke keer opnieuw zette Turkije de wens op de
agenda , daarbij gestimuleerd door het feit dat Griekenland toegezegde EU-gelden
langdurig tegenhield.

Op de achtergrond speelde daarbij wat Hans van Mierlo als Nederlandse
minister van Buitenlandse Zaken in 1997 het «verzwegen argument» noemde. Turkije
zou als moslimland in de EU niet welkom zijn. De Duitse bondskanselier Helmut
Kohl gebruikte dat argument. In hetzelfde jaar zei hij tijdens een besloten
bijeenkomst van christen-democratische regeringsleiders : «Europa houdt op waar
de gotische kathedralen eindigen.»

De Franse ex-president Valery Giscard d'Estaing , die op het ogenblik
voorzitter is van de Conventie over de toekomst van Europa , zei onlangs dat een
lidmaatschap van Turkije het einde van de EU betekent. Hij provoceerde daar
links en rechts politici mee om hun argumenten tegen Turkije hardop te noemen.
Zo zei de socialist Hubert Vedrine , de vorige Franse minister van Buitenlandse
Zaken : «Turkije is geen Europees land en heeft net zomin reden om lid te zijn
van de Europese Unie als van de Organisatie van Afrikaanse Eenheid.» In 1997
droeg diezelfde Vedrine nog zijn steentje bij om Turkije voorlopig tevreden te
stellen met de status van «kandidaat-lid» van de EU.

Want welke weerstanden er binnen de EU ook zijn tegen een Turks
lidmaatschap , echte ruzie met Turkije wil toch niemand. Daarvoor is de positie
van de NAVO-bondgenoot tussen Europa en het Midden-Oosten te belangrijk. Vandaar
ook dat regeringen het «verzwegen argument» niet noemen als bezwaar om Turkije
op de Eurotop in Kopenhagen een datum toe te zeggen waarop onderhandelingen over
toetreding tot de EU zouden kunnen beginnen. Iedereen beperkt zich ertoe te
constateren dat Turkije nog niet aan de politieke criteria - mensenrechten ,
democratie - voldoet om met de EU te onderhandelen.

Diplomaten schuiven de vraag of een kandidaat-lid als Roemenie , dat met de
EU onderhandelt , wel aan de criteria voldoet , als niet terzake terzijde. Voor
Turkije is een nieuwe oplossing bedacht : het krijgt een datum ( eind 2004 ) waarop
de EU zal besluiten over een datum voor het begin van onderhandelingen.

Al in 1963, toen Turkije een associatieverdrag sloot met de voorloper van de
huidige EU , kreeg het land uitzicht op een volwaardig lidmaatschap toegezegd.
Wanneer Turkije aan de verplichtingen van het Verdrag van Rome voldoet , zal de
mogelijkheid van een Turkse toetreding tot de EU worden onderzocht , vermeldt het
associatieverdrag. Het duurde tot 1987 voordat Turkije officieel een aanvraag
deed voor het EU-lidmaatschap. Drie jaar later , in 1990, antwoordde de EU dat
gezien de veranderingen van dat ogenblik in Europa ( het einde van het
communisme ) op dat ogenblik niet aan nieuwe onderhandelingen over lidmaatschap
begonnen kon worden.

Turkije kreeg een douane-unie met de EU , maar de uitvoering van de
bepalingen werd gefrustreerd door Griekenland. De manier waarop Turkije de
Koerdische minderheid behandelde was niet gunstig voor de stemming binnen de EU.
In 1997 liep het uit op een rechtstreekse crisis tussen Turkije en de EU. De
Europese regeringsleiders hadden eisen aan Turkije gesteld wat betreft de
oplossing van een grensgeschil met Griekenland en van de deling van Cyprus
wanneer dit land net als officiele kandidaat-landen zou willen deelnemen aan een
Europese Conferentie. Turkije trok zich terug en de conferentie bloedde snel
dood.

In 1999 kwam de Turkse kwestie opnieuw op de Europese agenda. De Duitse
bondskanselier Gerhard Schroder bepleitte een officiele kandidaat-status voor
Turkije. De Griekse minister van Buitenlandse Zaken , George Papandreou , spande
zich bijzonder in om de betrekkingen tussen zijn land en Turkije te verbeteren.
Na getouwtrek tot het laatste ogenblik over bijkomende voorwaarden werd Turkije
op de Europese top in Helsinki in december 1999 kandidaat-lidstaat.

Afgelopen oktober oordeelde de Europese Commissie dat Turkije weliswaar veel
hervormingen heeft doorgevoerd , maar niet volledig voldoet aan de eisen over
democratie. De Commissie kritiseerde onder andere beperkingen van fundamentele
rechten en vrijheden , marteling en de positie van het leger. Zij adviseerde de
Europese regeringsleiders om nog geen onderhandelingen over een Turks
EU-lidmaatschap te openen.

Op een bord voor het Turkse parlement in Ankara werden ook gisteren nog de
dagen , uren , minuten en seconden afgeteld die op dat moment nog restten tot de
Eurotop in Kopenhagen. De teksten boven de klok luiden : «Er is geen andere
toekomst» en «de tijd die Europa nog rest». ( Foto AP )


TAIL :
Binnenlandse politiek ; Buitenlandse betrekkingen ; Topconferenties ;
Politiek en Staat ; Buitenlandse Betrekkingen

