DOCUMENT : 50 of 78

PAPER : NRC Handelsblad

DATE : December 11, 2002


BYLINE : DOOR ONZE CORRESPONDENT BEN VAN DER VELDEN

SECTION : Voorpagina ; Pg. 1

LENGTH : 551 words

DATELINE : BRUSSEL , 11 DEC.

BODY :

HEADLINE : Steun voor kandidaten verdeelt EU ; Aan vooravond Eurotop

De Europese Unie wil niet meer geld voor de kandidaat-landen uittrekken dan
EU-voorzitter Denemarken voorstelt. Nederland , Duitsland , Zweden en
Groot-Brittannie vinden het Deense voorstel te ver gaan.

Dit is gisteren gebleken bij informeel overleg van de EU-ministers van
Buitenlandse Zaken in Brussel. Kandidaat-landen hebben meer geld gevraagd dan de
41,9 miljard euro die Denemarken voor de jaren 2004 tot en met 2006 geboden
heeft. Volgens de Duitse minister van Buitenlandse Zaken , Joschka Fischer , zal
op de Europese top van Kopenhagen , die donderdagavond begint , van alle landen
bereidheid tot het sluiten van compromissen worden gevraagd. De Europese
regeringsleiders willen in Kopenhagen de onderhandelingen afsluiten over
toetreding van tien kandidaat-landen tot de Europese Unie in mei 2004.

De Nederlandse minister van Buitenlandse Zaken , Jaap de Hoop Scheffer , zei
niet te kunnen zeggen hoe hard Nederland zal blijven verdedigen dat niet meer
dan 39,3 miljard euro voor de nieuwe lidstaten uitgetrokken zal worden. In de
langetermijnbegroting van de EU is ruimte voor maximaal 42,6 miljard euro.
Nederland stelt zich op het standpunt dat niet dit maximum aan de kandidaten
uitgegeven moet worden.

De Hoop Scheffer gaf toe dat de uitkomst van Kopenhagen vooral afhangt van
de vraag «hoe sterk de knieen van Duitsland zijn». Zowel EU-landen als
kandidaat-landen speculeren over de bereidheid van de Duitse bondskanselier ,
Gerhard Schroder , om financiele concessies te doen.

De Franse minister van Europese Zaken , Noelle Lenoir , zei dat de meerderheid
van de EU-lidstaten het erover eens is dat geen nieuwe eisen in de
onderhandelingen kunnen worden ingebracht. Maandag bracht Polen onverwachts
detailkwesties bij de onderhandelingen in. Gisteren zeiden de lidstaten Italie
en Portugal dat hun melkquota opnieuw bekeken moeten worden omdat de kandidaten
gunstiger melkquota zijn aangeboden. «Alles is al gezegd , we zijn bijna aan het
einde van de onderhandelingen , we gaan niet opnieuw beginnen» , aldus Lenoir.

Het Deense EU-voorzitterschap zal bij het begin van de top in Kopenhagen aan
de vijftien EU-leden een voorstel voorleggen voor een onderhandelingsmandaat dat
mede is gebaseerd op de opmerkingen die de EU-ministers van Buitenlandse Zaken
gisteren hebben gemaakt. Wanneer de vijftien het eens zijn over een mandaat , kan
het voorzitterschap de slotonderhandelingen met de tien kandidaat-landen
beginnen. Twee andere kandidaat-landen , Bulgarije en Roemenie , zal
waarschijnlijk het perspectief worden geboden in 2007 tot de EU toe te treden.

Over kandidaat-lid Turkije zei De Hoop Scheffer gisteren nog dat het
Nederlandse standpunt over dit land «niet voldoende steun» kreeg. Nederland
wilde dat Turkije in Kopenhagen slechts te horen zou krijgen wanneer opnieuw
bekeken zou worden of dit land aan de criteria voldoet. Dan zou ook beoordeeld
moeten worden of en zo ja wanneer onderhandelingen over toetreding van Turkije
tot de Europese Unie zouden kunnen beginnen. De Nederlandse minister
constateerde «behoorlijke steun» voor het Frans-Duitse voorstel om eind 2004 te
bezien of medio 2005 onderhandelingen met Turkije kunnen beginnen.


TAIL :
Binnenlandse politiek ; Buitenlandse betrekkingen ; Topconferenties ;
Politiek en Staat ; Buitenlandse Betrekkingen

