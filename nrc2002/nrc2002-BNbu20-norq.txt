DOCUMENT : 20 of 111

PAPER : NRC Handelsblad

DATE : December 13, 2002


BYLINE : DOOR ONZE CORRESPONDENT

SECTION : Buitenland ; Pg. 4

LENGTH : 371 words

DATELINE : KOPENHAGEN , 13 DEC.

BODY :

HEADLINE : Irritatie op EU-top over Turkse druk ; Ook Bush wekt wrevel

De druk van de Turkse leider Recep Tayyip Erdogan en de Amerikaanse
president George W. Bush op de Europese Unie om Turkije een datum voor
onderhandelingen te geven heeft averechts gewerkt.

De Luxemburgse premier Jean-Claude Juncker , traditioneel kritisch over
Turkije , mopperde gisteravond : «Het kan niet dat een historische Europese top
over de uitbreiding van de Europese Unie een Turkije-top wordt.» Volgens Duitse
diplomaten toonde bondskanselier Gerhard Schroder zich gisteravond eveneens
«zeer geergerd». De irritatie zou in het bijzonder een verkapte Turkse dreiging
zijn om niet mee te werken aan een oplossing van de kwestie-Cyprus en
defensie-afspraken tussen EU en NAVO wanneer het zijn zin niet zou krijgen.

Ook de Franse president Jacques Chirac bekritiseerde Turkije. Zelfs de
Italiaanse premier Silvio Berlusconi sprak gisteravond over «onaanvaardbare
druk» die Erdogan en Bush hebben uitgeoefend. Berlusconi wilde nog kortgeleden ,
net als de Britse premier Tony Blair en diens Spaanse collega Jose Maria Aznar ,
aan Turkije de verlangde datum geven. Gisteravond tijdens het overleg met zijn
EU-collega's sprak hij helemaal niet meer over een startdatum.

EU-diplomaten verwachtten vanmorgen weinig meer van Turkse steun bij een
poging om een einde te maken aan de deling van Cyprus voordat de
onderhandelingen over toetreding van dit eiland tot de EU worden afgesloten.
Vanmiddag om half vijf zou een ultimatum aflopen. Wanneer op dat tijdstip geen
akkoord is over Cyprus , zal de EU alleen met de Grieks-Cypriotische regering de
onderhandelingen afsluiten.

De Deense premier Anders Fogh Rasmussen kreeg gisteravond van zijn
collega-regeringsleiders het groene licht om de onderhandelingen met tien
kandidaat-lidstaten op basis van zijn voorstellen voort te zetten. Tot nu toe
ontbrak zo'n mandaat. De Nederlandse premier Jan Peter Balkenende verliet het
standpunt dat de nieuwe lidstaten tot en met 2006 niet meer dan 39,3 miljard
euro mogen krijgen. Hij aanvaardt nu dat het 40,4 miljard euro wordt met de
mogelijkheid dat hier vandaag in de slotronde nog iets bijkomt.


TAIL :
Topconferenties ; Binnenlandse politiek ; Buitenlandse betrekkingen ;
Politiek en Staat ; Buitenlandse Betrekkingen

