DOCUMENT : 103 of 201

PAPER : NRC Handelsblad

DATE : December 12, 2002


BYLINE : ERIK VAN DER WALLE

SECTION : Economie ; Pg. 13

LENGTH : 445 words

BODY :

HEADLINE : De olieman met de hamer

Van ruilen komt huilen. Van veilen ook.

In de telecommunicatie , bij de radio en ook in de zorgsector weten ze er
alles van. Het is lastig om bestaande machtsposities in een vrije of vrijkomende
markt op een redelijke manier aan te pakken.

In de zomer van 2000 was het Scheveningse Kurhaus het decor voor de
inmiddels beruchte UMTS-veiling. De bestaande mobiele telecombedrijven waren de
hoofdrolspelers , extra frequentieruimte was de inzet. Over de uitkomst kon
niemand tevreden zijn : de deelnemers hadden te veel betaald , van de gewenste
nieuwkomers was geen spoor te ontdekken.

Verzet van commerciele stations en met name van hun luisteraars zorgde
ervoor dat de radiofrequenties zelfs nooit zijn geveild. Aan een alternatief
wordt nu nog gewerkt. In de zorgsector ging twee jaar geleden de reintegratie
van werklozen en arbeidsongeschikten onder de hamer. Toezichthouder CTSV moest
na afloop concluderen dat nieuwe partijen nauwelijks een kans hadden gekregen.

Gisteren is een begin gemaakt met het kraken van een ander bolwerk : de 250
benzinestations langs de rijkswegen die uitsluitend in handen zijn van grote
jongens als Shell en Esso. Deskundigen hadden vooraf kritiek al klaar : aan de
machtsverhoudingen zou niets veranderen , de benzineprijzen blijven te hoog.

Dat kan zo zijn , maar de veiling van de eerste negen stations levert net zo
goed positieve conclusies op. Meteen viel een groot Shell-station bij Amstelveen
in handen van Q8. Natuurlijk riep de concurrentie dat de opbrengst van 11,5
miljoen euro veel te veel is : net als de hamer horen dergelijke geluiden bij een
veiling. Hoe dan ook , voor de komende vijftien jaar hebben ( in Nederland ) kleine
partijen als Q8 en Gulf bij elkaar vijf van de negen geveilde stations veroverd
op de grote jongens. Marktleider Shell is nu twee vestigingen armer.

Dat mogelijke nieuwelingen als Albert Heijn , Van der Valk en Tango gisteren
geen bod deden , is geen drama. Er zijn nog 241 stations te veilen en eerder was
al besloten dat Shell , Esso , BP en Texaco voor 2005 samen zo'n vijftig
vestigingen moeten inleveren. Ook die weg biedt kansen.

Dat gelukszoekers die voor een dubbeltje langs de snelweg willen zitten
gisteren geen kans maakten , valt de organisatie van de openbare veiling niet te
verwijten. De kans dat een kleine pomphouder de macht van de grote
oliemaatschappijen kan breken , is natuurlijk minimaal. Zoiets ligt eerder in de
mogelijkheden van een grote «nieuwkomer». Tegelijkertijd hangt veel af van de
mededingingsautoriteit : maar diens rol kan nu eenmaal niet geveild worden.


TAIL :
Detailhandel ; Brandstoffen ; Economie ; Energievoorziening ; Bedrijfstakken
; Handel

