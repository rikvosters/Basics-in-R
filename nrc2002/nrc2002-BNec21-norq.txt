DOCUMENT : 21 of 201

PAPER : NRC Handelsblad

DATE : December 14, 2002


BYLINE : DOOR ONZE REDACTEUR MARCEL AAN DE BRUGH

SECTION : Economie ; Pg. 11

LENGTH : 985 words

DATELINE : KOLLSNES , 14 DEC.

BODY :

HEADLINE : Nutreco profiteert van visquota

Volgende week stelt Brussel nieuwe visquota vast. Het bedrijf Nutreco
springt daarop in door op grote schaal kabeljauw te kweken. De eerste visjes
zwemmen al rond in bassins in een Noors fjord.

Finn Christian Skjennum doet zijn zaklamp aan en schijnt over de rand van
een reusachtige donkere bak met water. Zilveren puntjes fonkelen in de
lichtbundel. «Ze doen het goed» , vindt Skjennum , directeur van het Noorse
bedrijf Cod Culture Norway. In het water zwemmen jonge visjes , niet groter dan
een centimeter. Het is kabeljauw , net een week uit het ei. «Kijk , ze hebben hun
magen goed vol» , zegt Skjennum met een kennersoog.

Sinds februari kweekt Cod Culture Norway kabeljauw op commerciele schaal.
Het bedrijf heeft grootse plannen. Volgens Skjennum is het een ideaal moment om
met deze business te beginnen. De Europese visquota voor kabeljauw gaan volgend
jaar waarschijnlijk fors omlaag , wegens aanhoudende overbevissing. De nieuwe
quota worden komende week in Brussel vastgelegd. Terwijl de vraag naar deze vis
toeneemt.

Cod Culture Norway heeft de eerste 300.000 jonge kabeljauwtjes al verkocht
aan professionele kwekers. In nabijgelegen fjorden groeien de vissen in grote
netten op tot volwassen dieren. Als ze groot genoeg zijn , kan Cod Culture Norway
ze weer terugkopen en op de markt brengen. Over twee jaar moet de eerste
gekweekte kabeljauw in de winkel liggen.

Het vriest acht graden Celsius in Kollsnes , het kustplaatsje waar Cod
Culture Norway is gevestigd. De fabriek ligt aan een adembenemend mooi fjord ,
zo'n 30 kilometer ten noordwesten van Bergen. Nederland lijkt ver weg , maar toch
ook weer niet. Het Noorse bedrijf is namelijk voor een belangrijk deel in handen
van het Amersfoortse concern Nutreco , 's wereld grootste zalmkweker.

Nutreco heeft driekwart van de fabriek in Kollsnes betaald. De bouw kostte
bijna 7 miljoen euro. Met kabeljauw wil Nutreco ook minder afhankelijk worden
van de kweekzalm , waarvan de prijs al maanden erg laag is. Mede door die lage
prijs zag Nutreco de winst over de eerste helft van het jaar met 86 procent
dalen , naar 4,7 miljoen euro. Over tien jaar , zo verwacht het bedrijf , kan de
markt van gekweekte kabeljauw zich meten met die van zalm.

Skjennum loopt door een ruimte waar machines luidruchtig staan te draaien.
«We pompen het water uit het fjord , van zestig meter diep» , zegt hij met luide
stem. In de fabriek krijgt het water eerst een behandeling om schadelijke
bacterien en andere vervuilingen eruit te halen. Daarna gaat het naar de vele
bakken waarin de kabeljauw , in zijn verschillende levensstadia , rondzwemt. Er
zijn twee grote hallen met elk acht tanks voor de allerjongste visjes. De
zogeheten vingerlingen. Als ze een halve gram wegen gaan ze naar een andere hal.
Daar worden ze opgekweekt tot ze zo'n 10 gram wegen , en ongeveer 15 centimeter
groot zijn. Daarna worden ze verkocht. «Er is nu nog veel uitval» , vertelt
Skjennum. Van de vele miljoenen vingerlingen overleeft slechts een paar procent.
Maar volgens hem is dat in de natuur nog een stuk minder , tienden van procenten.

Pogingen om kabeljauw te kweken worden al decennia gedaan. Maar erg jonge
vis overleefde dat meestal niet. Skjennum : «Een van de moeilijkste stappen is de
voeding van de vingerlingen.» Gedurende de eerste twee maanden eten de visjes
namelijk alleen levend voer. Daar heeft Cod Culture Norway een eigen systeem
voor opgezet. Het begint met de kweek van algen , zegt Skjennum terwijl hij een
ruimte binnenloopt met verlichte plastic zuilen vol bubbelende groene «soep». De
algen dienen als voer voor zogeheten rotifera , microscopisch kleine diertjes.
Een kamer verder wordt een piepkleine garnaal , Artemia , gekweekt. De
vingerlingen voeden zich de eerste vijftig dagen van hun leven met rotifera en
garnalen. Daarna krijgen ze vast voer.

Weer een hal verder staan vijf bakken , omhuld met dikke donkergroene plastic
die tot het plafond reikt. Dit is de paringsruimte. In elke bak zitten
tientallen volwassen mannetjes en wijfjes. Skjennum vertelt dat kabeljauwwijfjes
normaal in februari kuit schieten. «Maar we willen het hele jaar door eitjes
hebben» , zegt hij. Daarom is het lichtregime boven de vijf bakken aangepast. In
de eerste bak «denken» de vissen dat het februari is , in de volgende bak zijn ze
als het ware in april , en zo verder. Zo krijgt het bedrijf om de twee maanden
een lading bevruchte eitjes. Die worden uit het rondgepompte water gezeeft en
naar een andere hal gevoerd.

Bij het kweken van zalm was er in het begin veel kritiek op het veelvuldig
toedienen van antibiotica. Maar die worden amper meer gebruikt. Kweekzalm wordt
nu tegen de belangrijkste ziektes beschermd via vaccinatie. Zo gaat het ook bij
kabeljauw. «We dippen de jonge visjes in een oplossing met vaccin. Ze nemen het
op via de kieuwen» , zegt Skjennum.

De prijs van wilde vis is de laatste jaren gestegen en schommelt in
Nederland nu rond de 15 euro per kilo. Nutreco verwacht zeker winst met
kabeljauw te maken. Bij Cod Culture Norway lopen nu al programma's om de kosten
te drukken , zegt Skjennum. Volgend jaar komt er een extra hal bij , bedoeld om
1,5 miljoen vissen op te kweken tot ze 50 tot 100 gram wegen. Verder is de
energierekening nog erg hoog , vooral omdat het water tussen de 7 en 11 graden
Celsius moet zijn. De rekening gaat volgend jaar omlaag omdat er een
«aantrekkelijke» overeenkomst is gesloten met een energieleverancier in de
buurt. En dan is er nog het lastige dieet van de vingerlingen. De medewerkers
van Cod Culture Norway proberen nu om Artemia te vervangen door vast voer. Ook
dat moet volgend jaar lukken.

Kabeljauw in Kollsnes NRC Handelsblad 141202

Jonge kabeljauw in een bassin van Nutreco in Noorwegen. Het bedrijf speelt
met de kweek in op de vangstbeperking waartoe Brussel volgende week zou
besluiten. ( Foto Nutreco )


TAIL :
Agro-industrie ; Visserij ; Economie ; Bedrijfstakken ; Agrarische Sector

