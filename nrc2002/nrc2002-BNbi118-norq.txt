DOCUMENT : 118 of 123

PAPER : NRC Handelsblad

DATE : December 9, 2002


BYLINE : DOOR EEN ONZER REDACTEUREN

SECTION : Binnenland ; Pg. 3

LENGTH : 437 words

DATELINE : DEN HAAG , 9 DEC.

BODY :

HEADLINE : Ratelband verliest bij LN , bestuur weg ; LPF kiest Mat Herben

Op de bijeenkomst van Leefbaar Nederland in Utrecht werd de 22-jarige
Haitske van de Linde afgelopen zaterdag gekozen tot lijsttrekker. Ze won het van
Emile Ratelband , de favoriet van het LN-bestuur.

Nadat Van de Linde was gekozen trad het LN-bestuur af. Eerder had
LN-Kamerlid Fred Teeven aangekondigd uit de politiek te stappen omdat men
vasthield aan de kandidatuur van Ratelband. De laatste kondigde aan met een
eigen lijst te komen. Hij moet daarvoor vandaag 570 handtekeningen verzamelen ,
30 uit elk van de 19 kiesdistricten.

De ledenvergadering van de LPF in Rotterdam heeft Mat Herben afgelopen
zaterdag gekozen tot lijsttrekker. Nummer twee werd de huidige fractiesecretaris
J. Eerdmans en niet , zoals het bestuur had voorgesteld , het Kamerlid J. Varela.
Volgens Eerdmans kan de LPF «de grootste partij van het land worden».

Op de algemene ledenvergadering van de Lijst Pim Fortuyn in een van de
hallen van het Ahoy'-complex waren iets meer dan 300 leden aanwezig.
Fractievoorzitter Herben was vorige week vrijdag door het bestuur op de eerste
plaats gezet , nadat beoogd lijsttrekker Hilbrand Nawijn zich «om persoonlijke
redenen» had teruggetrokken. Op de LPF-lijst staan na Herben zes Kamerleden ,
onder wie Wien van den Brink ( 6 ) , Gerard van As ( 4 ) en Vic Bonke ( 9 ) en Olaf
Stuger ( 10 ) . Varela die op twee was gezet door het bestuur , eindigde op de
vijfde plaats. Zo'n hoge plaats is volgens Kamerlid Harm Wiersma «volkomen
onterecht». Hij vroeg zich af «wat Varela nou helemaal heeft gedaan». Wiersma
zei een deel van Varela's portefeuille overgenomen te hebben. Op nummer drie en
zeven staan twee fractiemedewerkers , op acht het Amsterdamse raadslid Gonny van
den Oudenallen van Mokum Mobiel.

De opvallendste speech op de LPF-vergadering kwam van demissionair minister
Nawijn , die «geen enkele moeite» zei te hebben met de lage plaats die het
bestuur hem had toebedacht na zijn afhaken op vrijdag. Nawijn hield een tirade
over de politiek. Het werk in de Tweede Kamer noemde hij «een ritueel» en hij
vindt het «ronduit een schande» dat de woordvoerders van fracties «je nooit uit
laten spreken».

In een reactie hierop zei Kamervoorzitter Weisglas dat Nawijn blijk geeft
geen respect te hebben voor de Nederlandse bevolking.

Fractievoorzitter Marijnissen van de SP heeft een spoeddebat aangevraagd
over Nawijns uitspraken. Hij wil weten of het kabinet nog kan werken met een
minister die dergelijke uitspraken doet.

Haitske van de Linde ( Foto Michael Kooren )


TAIL :
Politieke partijen ; Recht ; Politiek en Staat ; Staatsrecht ; Gemeenten ;
Binnenlandse Politiek ; Lokale Politiek

