DOCUMENT : 110 of 123

PAPER : NRC Handelsblad

DATE : December 9, 2002


BYLINE : DOOR EEN ONZER REDACTEUREN

SECTION : Binnenland ; Pg. 7

LENGTH : 424 words

DATELINE : GOES , 9 DEC.

BODY :

HEADLINE : Aangifte tegen De Telegraaf wegens smaad ; «Asielzoeker is misdadiger»

De Egyptische asielzoeker Osama Rushdie Ali Kalifa heeft bij de politie in
Goes aangifte gedaan tegen De Telegraaf wegens smaad en laster. De asielzoeker
zegt in zijn «goede naam en eer» te zijn aangetast.

Op de voorpagina van de krant stond zaterdag het bericht dat «Nederland van
de Zeeuwse Osama af wil». Volgens het dagblad wil de Immigratie- en
Naturalisatiedienst ( IND ) Osama Rushdie tot «ongewenst persoon» laten verklaren ,
die wegens «misdaden tegen de menselijkheid» het land uit moet. De Egyptenaar
ontkent deze «onjuiste zware beschuldigingen».

Hij zegt dat de publicatie hem «in zijn goede naam en eer heeft aangetast»
en dat ze de veiligheid van zijn vrouw en vier kinderen , die de Nederlandse
nationaliteit hebben , in gevaar heeft gebracht.

Een woordvoerder van het ministerie van Justitie heeft bevestigd dat Osama
Rushdie wordt verdacht van misdaden tegen de menselijkheid.

De IND wil wegens de privacy van de betrokkene niet inhoudelijk op de
affaire ingaan. Osama Rushdie woonde vijf jaar in Krabbendijke en verhuisde in
1998 naar Goes. Hij doet al jaren pogingen politiek asiel te krijgen. Hij meent
dat de IND «de publieke en maatschappelijke opinie probeert te beinvloeden ,
terwijl het aan de rechter is om binnenkort een uitspraak te doen om te bepalen
of ik recht heb op politiek asiel».

Osama Rushdie wordt door Egypte gezien als een van de veertien meest
gezochte terroristen. Hij zou een van de drijvende krachten zijn geweest achter
de terreurorganisatie Al-Gamaa al-Islamiya. Dat is een islamitische groep , die
volgens de Egyptische regering verantwoordelijk is voor gewelddadige politieke
acties tussen 1992 en 1997. Daaronder was in november 1997 de bloedige aanslag
op toeristen in Luxor , waarbij 58 mensen het leven verloren.

Osama Rushdie heeft zijn betrokkenheid bij die terreuractie in
vraaggesprekken altijd ontkend en sindsdien naar zijn zeggen «afstand genomen»
van Al-Gamaa al-Islamya. De islam keurt geweld tegen onschuldige burgers af ,
aldus de Egyptenaar , die zich journalist noemt en op zijn website onder meer
aandacht vraagt voor de mensenrechten in zijn land.

Egypte heeft meer dan eens om uitlevering gevraagd van Osama Rushdie. Maar
in december van het vorig jaar schreven de toenmalige ministers Van Aartsen
( Buitenlandse Zaken ) en Korthals ( Justitie ) aan de Tweede Kamer dat dat niet
mogelijk was omdat er tussen Nederland en Egypte geen uitleveringsverdrag
bestaat.


TAIL :
Journalistiek ; Asielzoekers ; Maatschappij ; Bevolking ; Migratie ;
Vluchtelingen ; Media

