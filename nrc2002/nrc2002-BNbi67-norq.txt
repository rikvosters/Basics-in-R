DOCUMENT : 67 of 123

PAPER : NRC Handelsblad

DATE : December 12, 2002


BYLINE : DOOR ONZE REDACTEUREN ESTHER ROSENBERG EN FREDERIEK WEEDA

SECTION : Binnenland ; Pg. 2

LENGTH : 889 words

DATELINE : ROTTERDAM , 12 DEC.

BODY :

HEADLINE : Eerst de zorg regelen , dan scheiden

Bij scheidingen komen geld en huis op de eerste plaats. Dat moet veranderen ,
vindt de Kamer. Eerst de zorg voor het kind regelen , dan pas scheiden.

Echtscheidingen in de Verenigde Staten in de jaren negentig zijn
schadelijker geweest voor kinderen dan de echtscheidingen in de jaren tachtig ,
is de conclusie van een zojuist verschenen Amerikaanse onderzoek. De deskundigen
waren verrast , zegt echtscheidingsonderzoeker Ed Spruijt van de Universiteit
Utrecht. De aanname was namelijk dat scheidingen gewoner worden en daardoor
minder schadelijk voor kinderen. Maar uit het onderzoek blijkt dat ook ouders
die maar een beetje ruzie hebben , vaker scheiden en dat is voor kinderen
moeilijker verteerbaar dan als ouders met elkaar in oorlog zijn.

Voor Nederland gaat dit waarschijnlijk net zo goed op , zegt Spruijt. Ouders
die maar een beetje ruzie hebben kunnen beter bij elkaar blijven , ouders die
veel ruzie hebben kunnen beter scheiden in het belang van het kind. Maar als ze
uit elkaar gaan , zou de zorg voor de kinderen beter moeten worden geregeld.
Kinderen ondervinden volgens hem altijd schade door een scheiding. Ze presteren
slechter op school , ondervinden meer stress , hebben meer kans op afwijkend of
gewelddadig gedrag. Later hebben ze meer moeite met relaties en scheiden vaker
dan kinderen van niet-gescheiden ouders. Als ouders zonder ruzie uit elkaar
gaan , hebben ze daar minder kans op.

De belangen van het kind moeten bij een echtscheiding centraal staan , vindt
het Tweede Kamerlid Marleen de Pater ( CDA ) . Zij heeft gisteren een wetsvoorstel
ingediend om ouders te verplichten voor de echtscheiding schriftelijk vast te
leggen wie welke zorgtaken voor het kind op zich neemt. Een meerderheid van de
Kamer heeft daarmee ingestemd en ook minister Donner van Justitie vindt het een
goed plan. «De relatie met je partner eindigt wel bij een scheiding» , zegt De
Pater , «maar de relatie van beide ouders met het kind moet blijven bestaan. Als
je verplicht wordt daar voor de scheiding iets voor te regelen , word je je daar
ook meer van bewust.»

Vorig jaar ontbonden 37.000 echtparen hun huwelijk , tegenover 83.000
huwelijken die dat jaar werden gesloten. Van die 37.000 echtparen had iets meer
dan de helft kinderen. Daarvan kwam eenvijfde er niet uit hoe de zorg voor die
kinderen verdeeld zou moeten worden , dat zijn 4.000 stellen. Driekwart van de
partners trouwt of is getrouwd wanneer een kind op komst is. De groep
samenwonende ouders is dus relatief klein , maar gaat wel sneller uit elkaar ,
namelijk de helft. Zij vallen buiten de regeling.

Volgens De Pater gebruiken ouders de omgang met kinderen nu vaak als laatste
wapen tegen elkaar. «Dat kan omdat de omgang officieel pas na de scheiding hoeft
te worden geregeld. Als je het van tevoren moet regelen , kun je het niet meer
als laatste wapen inzetten.» Nu is het vaak zo dat de ouders eerst ruzie krijgen
over de verdeling van eigendommen en daarna , in die ruziesfeer , nog de zorg voor
de kinderen moeten regelen. Soms regelen ze niets , wat weer voor nog meer ruzie
na de scheiding zorgt. Op dit moment is over de verdeling van zorg voor de
kinderen nog niets verplicht. Je mag afspraken maken en de rechter mag die
overnemen. maar hij mag er ook van afwijken. Door de zorg voor de kinderen
verplicht op papier te zetten is de kans volgens De Pater kleiner dat er daarna
ruzie over komt. Als er toch ruzie ontstaat heeft de rechter een document om op
terug te vallen.

Spruijt vindt dat de verplichtingen voor ouders nog verder zou moeten gaan.
Verplichte therapie voor ouders die de scheiding niet kunnen verwerken en daar
het kind mee lastig vallen , bijvoorbeeld. En ouders zouden een «rampenplan» op
moeten stellen bij de geboorte van het kind , zegt hij. Daarin zouden ze een
derde persoon aan moeten wijzen , een familielid of vriend , die in geval van
ruzie voor de belangen van het kind op komt. Ook zou daarin al moeten staan hoe
de ouders de zorg verdelen als ze uit elkaar gaan. «Dat zou je , net als bij het
trouwen op huwelijkse voorwaarden , periodiek bij kunnen stellen» , zegt Spruijt.

Kan een wet ruzieende ouders ervan weerhouden om ruzie te maken ? De Pater :
«Nee , maar ik verwacht dat als je in de wet zoiets expliciet vereist , dat mensen
geneigd zijn het te regelen.» Het is de bedoeling dat ouders zich door de
verplichting realiseren dat ze wel moeten blijven zorgen voor het kind , of dat
de partner ook zorg- rechten heeft. Formeel houden beide ouders na een scheiding
het gezag over hun kinderen.

In de praktijk spreken veel scheidende ouders al af wie wanneer voor de
kinderen zal zorgen en wie de kosten zal dragen , zegt echtscheidingsadvocaat
Loes Gijbels. «Vooral als ze met een scheidingsbemiddelaar werken , gaat het
goed.» De moeilijke gevallen belanden ook straks nog bij de rechter. «Het zou
goed zijn als iedereen voortaan een document aan de rechter moet overleggen
waarin men aangeeft welke pogingen ze hebben ondernomen om afspraken te maken
over het kind en waar die zijn gestrand. Het kan voorkomen dat er in dat
document staat dat je niets overeen bent gekomen. Op de punten van onenigheid
zal de rechter alsnog de knoop moeten doorhakken.»

Steeds meer ouders scheiden

NRC Handelsblad 121202 / Bron : CBS


TAIL :
Jeugd ; Samenlevingsvormen en relaties ; Maatschappij ; Sociaal Cultureel ;
Bevolking

