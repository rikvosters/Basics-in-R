DOCUMENT : 105 of 201

PAPER : NRC Handelsblad

DATE : December 11, 2002


BYLINE : DOOR ONZE CORRESPONDENT

SECTION : Economie ; Pg. 18

LENGTH : 344 words

DATELINE : BRUSSEL , 11 DEC.

BODY :

HEADLINE : Grieks Olympic moet staatssteun terugbetalen

De Griekse luchtvaartmaatschappij Olympic Airways moet van de Europese
Commissie 194 miljoen euro aan ongeoorloofde staatssteun terugbetalen , wat
volgens sommige deskundigen kan leiden tot het faillissement van de onderneming.

De Europese Commissie besloot vandaag ook een onderzoek in te stellen naar
mogelijk ongeoorloofde staatssteun van de Waalse regionale regering aan de
luchthaven van Charleroi. Van die steun zou de Ierse goedkope
luchtvaartmaatschappij Ryanair profiteren.

Eurocommissaris De Palacio sloot vanmiddag niet uit dat er ook onderzoeken
komen naar andere regionale luchthavens in Europa waarvan Ryanair opereert ,
indien er klachten zouden komen. Ryanair vliegt in Nederland vanaf de luchthaven
Eindhoven. De Palacio onderstreepte dat nu nog geen klachten over mogelijk
ongeoorloofde staatssteun zijn ontvangen. «Maar ik sluit niet uit dat lopende
het onderzoek naar de luchthaven van Charleroi nog andere zaken naar boven
komen» , aldus de Spaanse Eurocommissaris. In Spanje opent de Europese Commissie
een onderzoek naar mogelijk ongeoorloofde staatssteun door de Catalaanse
regering aan de regionale luchtvaartmaatschappij Intermed voor het onderhouden
van een verbinding tussen Gerona en Madrid.

Volgens De Palacio eist de Europese Commissie de terugbetaling van 194
miljoen euro staatssteun aan Olympic Airways terug. De Griekse
luchtvaartmaatschappij , waarvan de overheid de enige aandeelhouder is , heeft
niet aan de voorwaarde voldaan om steun te gebruiken voor een
herstructureringsplan om de onderneming weer rendabel te maken.

Daarnaast is Olympic Airways ook oneerlijk bevoordeeld door onder meer
lagere luchthaventarieven. De Palacio kon geen termijn noemen waarbinnen de
terugbetalingg moet plaatsvinden. Griekenland heeft al gedreigd met een
procedure bij het Europese Hof.

De Eurocommissaris erkende dat Olympic Airways deels een publieke dienst
verricht door verbindingen te onderhouden naar diverse Griekse eilanden.


TAIL :
Luchtvaart ; Overheidssteun ; Economie ; Nationale Economie ; Verkeer en
Vervoer

