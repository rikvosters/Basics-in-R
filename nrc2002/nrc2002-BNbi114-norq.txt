DOCUMENT : 114 of 123

PAPER : NRC Handelsblad

DATE : December 9, 2002


BYLINE : DOOR ONZE REDACTEUR JOOST ORANJE

SECTION : Binnenland ; Pg. 7

LENGTH : 644 words

DATELINE : AMSTERDAM , 9 DEC.

BODY :

HEADLINE : Zullen de moordenaars ooit boeten ?

Voor de twintigste keer werden de Decembermoorden herdacht. Het juridisch
onderzoek gaat een laatste fase in , maar scepsis overheerst.

De gloed van fakkels verlicht de witte kruisen met de namen. Het is de
twintigste keer dat de slachtoffers van de Decembermoorden worden herdacht.
Bibberend van de kou verzamelen zich zondagmiddag enkele tientallen nabestaanden
en sympathisanten bij het Surinaamse consulaat in de De Cuserstraat. In
Paramaribo is een soortgelijke bijeenkomst , gevolgd door een tocht naar Fort
Zeelandia , waar in 1982 vijftien critici van het toenmalige Militair Gezag
werden doodgeschoten.

Hoe zal het in 2003 zijn ? Zullen de verantwoordelijken dan eindelijk voor de
rechter hebben gestaan ? Niet eerder was deze vraag zo actueel. Uitgerekend op 8
december arriveerde een team van het Nederlands Forensisch Instituut in
Paramaribo. Zij gaan de komende dagen helpen met het openen van de graven van de
slachtoffers. Ten overvloede moet via botonderzoek komen vast te staan dat de
vijftien niet op de vlucht werden neergeschoten , zoals de officiele lezing nog
steeds luidt.

Niet dat iemand die verklaring serieus neemt. Het politieteam dat nu al twee
jaar de moorden onderzoekt heeft verklaringen van getuigen die onafhankelijk van
elkaar hebben verteld wat er in het Fort gebeurde : standrechtelijke executies.
Maar het team wil het zekere voor het onzekere nemen en dus volgt er ook nog een
officiele sectie. Daarna kan het onderzoek worden afgerond en moet het OM , op
last van het Hof van Justitie , de zaak voorbrengen.

Of het ooit zo ver komt , is de vraag. Veel Surinamers in Nederland hebben er
in ieder geval een hard hoofd in , zo blijkt dit weekend. Ze zijn teleurgesteld
in de regering-Venetiaan , die al in 1991 beloofde dat er werk gemaakt zou worden
van de justitiele afhandeling van de Decembermoorden. Maar pas in 2000 werd het
onderzoek gestart ; niet dankzij , maar ondanks de politiek.

De huidige gerechtelijke stappen zijn het gevolg van een juridische
procedure van nabestaanden en maatschappelijke organisaties. Waar de politiek
kan helpen , bijvoorbeeld door het geven van materiele steun aan het politieteam ,
of het snel benoemen van een procureur-generaal en een president van het Hof ,
blijft men talmen.

«Ze durven gewoon niet» , roept Hans Prade , oud-voorzitter van de Rekenkamer
op zaterdagmiddag , tijdens een forum in de Artoteek in Amsterdam Zuidoost.
Tussen een kleine fototentoonstelling over de Decembermoorden ontspint zich een
discussie vol scepsis. Prade hekelt de opstelling van de Surinaamse staat die ,
los van de justitiele afhandeling , nooit iets heeft gedaan om de slachtoffers te
compenseren : «Terwijl de moorden in naam van het toenmalige gezag zijn
gepleegd.»

De nestor van de Surinaamse journalistiek , Wilfred Lionarons , twijfelt
openlijk aan de fundamenten van de rechtstaat. Alleen Gerard Spong , adviseur van
de Surinaamse minister van justitie Gilds , houdt de moed er in. Natuurlijk , de
rechtsstaat is «fragiel» , maar toch. In de zomer van dit jaar verwacht hij dat
de zaak tegen onder andere oud-bevelhebber Bouterse , die publiekelijk al
verantwoording voor de moorden heeft genomen , van start kan gaan. Een eerlijk
proces moet het worden , zo benadrukt Spong , met een reinigende werking voor
Suriname.

Maar hoe moet het met alle andere mensenrechtenschendingen uit het recente
verleden , wil iemand weten. Spong blijft optimistisch. Als alle details over de
Decembermoorden in de rechtszaal besproken worden , gaat de zaak in Suriname meer
leven. Dat proces op zichzelf zal bijdragen aan versterking van de rechtstaat ,
voorspelt hij. De aanwezigen helpen het hem hopen. Hans Prade : «Want wat moeten
we als we zelfs geen hoop meer hebben ? »


TAIL :
Naoorlogse geschiedenis ; Moord en doodslag ; Recht ; Criminaliteit ;
Delicten ; Geweldsdelicten ; Kunst en Cultuur ; Geschiedenis

