DOCUMENT : 30 of 111

PAPER : NRC Handelsblad

DATE : December 13, 2002


BYLINE : DOOR ONZE CORRESPONDENT MARJON VAN ROYEN

SECTION : Buitenland ; Pg. 5

LENGTH : 746 words

DATELINE : RIO DE JANEIRO , 13 DEC.

BODY :

HEADLINE : Venezolaanse kampen spreken elkaar tegen

Heeft de staking tegen de Venezolaanse president Chavez succes ? Het antwoord
op die vraag hangt af van het kamp waarmee je spreekt.

«Welke sanctie kunnen we verzinnen die de Venezolanen zichzelf niet allang
aandoen» , zei de Amerikaanse ambassadeur in Venezuela op de vraag welke
drukmiddelen de wereld nog ter beschikking staan om een politieke oplossing in
het land te forceren. De strategische olie-industrie ligt voor minstens
driekwart plat. De Venezolanen hamsteren voedsel , water en benzine , en buiten de
hoofdstad Caracas is het leven al bijna helemaal tot stilstand gekomen.

Op de twaalfde dag van de algemene staking tegen de linkse president Hugo
Chavez lijkt een vreedzame uitkomst verder weg dan ooit. Regering en oppositie
staan als kemphanen tegenover elkaar. Chavez ontsloeg gisteren vier
directieleden van het staatsoliebedrijf Petroleos de Venezuela SA , die volgens
hem de sluiting van enkele raffinaderijen hebben gecoordineerd. Politie vuurde
in Caracas met traangas op aanhangers van de president , die met vuurwerk
teruggooiden.

Het land is in chaos en langs klassenlijnen uit elkaar gevallen. Opmerkelijk
is hoe de realiteit dezer dagen wordt waargenomen , al naar gelang het kamp -
voor of tegen de president - waarin men zit. «Negentig procent van het land ligt
stil» , vertelt de bemiddelde professorsvrouw Laura Malaver door de telefoon.
«Het is een totale hartstilstand.» De werkloze Marta Yadira uit de sloppenwijk
El Valle ziet het heel anders. «Misschien 10 procent van de winkels is
gesloten» , vertelt ze. «Maar het gaat nu veel beter. Chavez heeft de situatie
onder controle , en je voelt dat de situatie ontspant.»

«Het wordt steeds erger. Het wordt een verschrikkelijke kerst , omdat het
volk in opstand zal blijven en de staking zal uitbreiden totdat de tiran weg
is» , zegt mevrouw Malaver. Yadira : «Het hele volk staat achter de revolutie van
Chavez , en je ziet het handjevol stakende coupplegers en saboteurs steeds
vermoeider worden.»

Niet alleen de mensen , maar ook de media hebben zo hun eigen opvattingen
over de werkelijkheid. Vorige week vrijdag werden vier demonstranten van de
oppositie tijdens een protestbijeenkomst doodgeschoten. De schutter bleek in het
bezit van een Portugees paspoort. Volgens het staatspersbureau Venpress is de
dader een «gek» die een dag voor de schietpartij op het vliegveld van Caracas
was geland. Volgens de grote particuliere televisiestations is de schutter een
activist van Chavez die al jarenlang in de hoofdstad woont en hand- en
spandiensten aan de «revolutie» verleent. «De particuliere media liegen» , zegt
Marta Yadira. «Het ergste is het geweld waarmee de Chavez-aanhangers voorkomen
dat de media de waarheid vertellen» , zegt Laura Malaver.

In deze slangenkuil probeert Cesar Gaviria , de voorzitter van de Organisatie
van Amerikaanse Staten ( OAS ) nog steeds te bemiddelen. Maar zijn pogingen
schieten weinig op. Gisteren meldde Gaviria dat «we niet kunnen zeggen dichtbij
een oplossing te zijn» en waarschuwde voor het uitbreken van geweld voordat
oppositie en regering tot een overeenkomst zijn gekomen.

De regering gelooft in haar eigen propaganda dat er geen sprake zou zijn van
een serieuze staking. Chavez zegt dat de overgrote meerderheid van de bevolking
nog steeds achter hem staat , en weigert op te stappen of verkiezingen uit te
schrijven. Volgens peilingen kan hij nog rekenen op steun van 30 procent van de
bevolking. Zijn termijn als gekozen president loopt eind 2006 af , in februari
zou het volk in een referendum mogen stemmen over zijn presidentschap. Omgekeerd
heeft het succes bij het stilleggen van de olie-industrie de oppositie
geradicaliseerd. Inmiddels hebben zij het niet meer over een referendum op 2
februari , maar over doorstaken tot Chavez weg is.

«Het meest voor de hand liggende scenario op dit moment is de chaos» , zegt
de Britse Venezuela-expert Phil Gunson vanuit Caracas. «Zoveel chaos dat
uiteindelijk het leger ingrijpt.» Veel Venezolanen lijken deze voorspelling te
delen. Alleen hangt het weer van hun klasse af van welke kant ze de militaire
coup verwachten. «Chavez heeft de militairen achter zich en die zal hij
inzetten» , vreest professorsvrouw Laura Malaver. «Natuurlijk zijn we beducht
voor een coup van de elite» , zegt Marta Yadira. «Zo'n coup hebben ze tenslotte
op 11 april ook al gepleegd.»


TAIL :
Binnenlandse politieke onrust ; Binnenlandse politiek ; Arbeidsonrust ;
Economie ; Sociale Economie ; Politiek en Staat

