DOCUMENT : 26 of 123

PAPER : NRC Handelsblad

DATE : December 13, 2002


BYLINE : DOOR EEN ONZER REDACTEUREN

SECTION : Binnenland ; Pg. 3

LENGTH : 321 words

DATELINE : DEN HAAG , 13 DEC.

BODY :

HEADLINE : Hoe treedt men demissionair af ?

Demissionair minister Kamp ( VROM ) mag dan formeel de plaats van de gisteren
afgetreden demissionair minister van Defensie Korthals hebben ingenomen - in de
praktijk worden de zaken op Defensie behartigd door de demissionaire
staatssecretaris van Defensie , CDA'er Cees van der Knaap.

Zo staat het in het regelement van de ministerraad : de staatssecretaris
neemt waar. Maar omdat een staatssecretaris geen stemrecht heeft in de
ministerraad , moet voor stemmingen in de ministerraad toch een minister ad
interim worden benoemd. Dat is in dit geval dus Kamp.

De vervanging op deze wijze van een afgetreden minister door een andere
minister ad interim is niet vooraf geregeld. Dat geldt wel voor de vervanging
bij afwezigheid door de ministers onderling - daarover zijn tijdens de formatie
afspraken gemaakt. Overigens is het patroon van die vervangerschappen anders dan
dat van de benoemingen tot minister ad interim. Zo verving Kamp tot nu toe bij
verhindering niet Korthals , maar demissionair minister van Financien
Hoogervorst.

Wanneer een minister aftreedt biedt ook zijn staatssecretaris bij de
koningin ontslag aan. De koningin heeft het ontslag van Van der Knaap echter in
beraad gehouden. In het kabinet Lubbers-III ( '89-'94 ) zijn in twee gevallen
staatssecretarissen tot minister ad interim benoemd. Daarvoor is deze maal
evenwel niet gekozen.

Overigens is het niet zo dat een minister zich in het kabinet een
machtspositie zou kunnen verwerven door grote aantallen vervangerschappen te
vergaren : Kamp had vanmiddag in de ministerraad nog steeds maar een ,
persoonsgebonden stem.

Op het verzoek van Korthals werd per kerende post het Koninklijk Besluit
uitgevaardigd , waarin hem ontslag werd verleend. Normaal hoort daarop het
contraseign van de premier. Die was echter net in Kopenhagen , zodat vice-premier
Remkes het contraseign waarnam.


TAIL :
Regering ; Recht ; Politiek en Staat ; Staatsrecht

