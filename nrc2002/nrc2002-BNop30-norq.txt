DOCUMENT : 30 of 44

PAPER : NRC Handelsblad

DATE : December 10, 2002


BYLINE : DOOR ONZE CORRESPONDENT

SECTION : Opinie ; Pg. 9

LENGTH : 630 words

DATELINE : NEW YORK , 10 DEC.

BODY :

HEADLINE : Grootmacht United in surseance

United Airlines , met 83.000 werknemers de op een na grootste
luchtvaartmaatschappij ter wereld , heeft gisteren surseance van betaling
aangevraagd bij de federale faillissementsrechtbank in Chicago , waar het bedrijf
is gevestigd. Daarmee dreigt het grootste faillissement uit de geschiedenis van
de Amerikaanse luchtvaart. United blijft met een verlies van 22 miljoen dollar
per dag voorlopig nog wel in de lucht , maar opheffing van een groot aantal
vliegroutes , het schrappen van arbeidsplaatsen en tariefverhogingen kunnen onder
de gegeven omstandighouden moeilijk uitblijven.

De surseance-aanvraag van United werd onvermijdelijk nadat het bedrijf niet
meer kon voldoen aan een betalingsverplichting ter waarde van 1 miljard dollar.
Vorige week weigerde de Amerikaanse overheid het bedrijf een lening van 1,8
miljard dollar te verstrekken , omdat zij de plannen niet goed genoeg vond.

Het aandeel van United Airlines sloot gisteren op de beurs op 93 cent , een
verlies van dertig procent. De surseance voor United , volgens Amerikaans recht
«Chapter 11» genoemd , kan resulteren in een doorstart , verkoop of een
faillissement van de luchtvaartmaatschappij. Ter vergelijking : PanAm en Eastern
Airlines gingen ( in 1991 ) failliet na «Chapter 11» , TWA werd onder dezelfde
omstandigheden verkocht aan American Airlines en Continental Airlines overleefde
met succes een surseance tweemaal.

Analisten schatten dat de reorganisatie van United ten minste 18 maanden
gaat duren , zo niet enkele jaren. «Want dit wordt waarschijnlijk een lange ,
spannende en moeilijke reorganisatie» , aldus analist Philip Baggaley van
onderzoeksbureau Standard & Poor's. Voor de financiering van de reorganisatie
beschikt United al over een overbruggingskrediet van 1,5 miljard dollar.

James Sprayregen , een van de advocaten van United , verklaarde tegenover de
federale rechtbank van Chicago dat United 22 miljoen dollar per dag verlies
maakt. Volgende maand hoopt het bedrijf dat bedrag te reduceren tot 15 miljoen
dollar per dag. United heeft de afgelopen negen kwartalen in totaal een verlies
geleden van 3,8 miljard dollar.

Onder de grootste schuldeisers van United bevinden zich diverse banken
waaronder bekende namen als Bank of New York , BankOne Trust en Wells Fargo , die
voor honderden miljoenen dollars aan ongedekte obligaties hebben uitstaan. In
veel gevallen op naam van derden , zoals de gemeente Chicago , de staat Californie
en de stad Denver. Houders van ongedekte obligaties hebben weinig kans op
terugbetaling .

Onder de leveranciers met uitstaande rekeningen bevinden zich voorts
cateringbedrijven , computerbedrijven en vliegvelden , die betalingen voor het
verlenen van landingsrechten tegoed hebben. De schuld aan vliegtuigfabrikant
Boeing is slechts enkele miljoenen dollars , omdat al eerder vliegtuigen zijn
afbesteld. Hetzelfde geldt voor United Technologies , dat vliegtuigonderdelen
maakt.

Topman Glenn Tilton , die pas sinds september aan het roer staat bij United ,
heeft aangekondigd dat er nog rigoureuzere bezuinigingen moeten worden
doorvoeren dan de al voorgestelde 5,2 miljard aan loonmatiging. United is in
1994 voor 55 procent overgegaan in handen van de werknemers , onder andere om een
toenmalige dreiging van een faillissement te keren.

Een eerste maatregel die luchtvaartmaatschappij United Airlines gisteren nam
is dat alle 36 directieleden 11 procent van hun loon inleveren , terwijl op de
salarissen van de overige werknemers van United twee tot tien procent wordt
gekort. Alle bonussen over 2002 komen te vervallen.

SAN FRANCISCO , 10 DEC.

Stewardessen van United Airlines in 1930 voor een transporttoestel van
Boeing. De stewardessen waren gerekruteerd uit gediplomeerde verpleegsters.
( Foto AP )


TAIL :
Luchtvaart ; Verkeer en Vervoer

