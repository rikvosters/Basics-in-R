DOCUMENT : 83 of 123

PAPER : NRC Handelsblad

DATE : December 11, 2002


BYLINE : DOOR ONZE REDACTEUR RAYMOND VAN DEN BOOGAARD

SECTION : Binnenland ; Pg. 2

LENGTH : 675 words

DATELINE : DEN HAAG , 11 DEC.

BODY :

HEADLINE : En weer wordt Nawijn niet weggestuurd

CDA en VVD hielden LPF-minister Nawijn opnieuw de hand boven het hoofd - om
geen martelaar van hem te maken.

Alleen SP-leider Marijnissen kon na afloop tevreden zijn. Weliswaar had de
Tweede Kamer zijn motie van wantrouwen tegen demissionair minister Nawijn
( Vreemdelingenbeleid ) met 44 tegen 81 stemmen verworpen. Maar hij had , naar
eigen gevoel , aangetoond dat de SP , bij de jacht op de LPF-stemmers , zich
helemaal niet gedwongen voelt de LPF soft te benaderen.

En bovendien had zijn linkse partij in opkomst de PvdA , die het bij het
debat over Nawijns opmerkingen over de doodstraf vorige maand nog wijzer had
geoordeeld zich koest te houden , tot een standpuntbepaling gedwongen : behalve de
fracties van coalitiepartners CDA , VVD en LPF stemden alle fracties gisteren
voor de motie van Marijnissen. Die kon zich daarmee de morele overwinnaar van
het roerige Kamerdebat kon noemen : de SP had Nawijn en premier Balkenende een
lesje in parlementaire democratie geleerd.

Nawijn , die zaterdag het parlement als «een groot ritueel» had omschreven ,
had daarmee minachting voor de volksvertegenwoordiging getoond. Daarover waren -
met uitzondering van de LPF - alle partijen het eens. Alleen verschilde de
mening over de consequenties die daaraan verbonden moesten worden verbonden. Bij
de leiding van CDA en VVD overheerste de vrees , dat de LPF'er Nawijn zich na een
aangenomen motie van wantrouwen zou kunnen profileren als een door de «oude
politiek» om hals gebrachte «martelaar» , met eventueel electoraal gewin als
gevolg.

Dat gebeurde dus niet , maar de prijs was hoog voor alle betrokkenen. Voor
Nawijn allereerst , die zich een groot aantal in het Kamergebouw zelden gehoorde
invectieven moest laten welgevallen : «pruilend kind» ( Verhagen , CDA ) , 'u
gedraagt zich als een kind en wij zijn tegen kinderarbeid« ( De Graaf , D66 )
»clown« ( Teeven , LN ) , voorwerp van »minachting« ( Marijnissen , SP ) . Hoogtepunt op
dit gebied was een opmerking van Rosenmoller ( GroenLinks ) die - nadat Nawijn
zich had laten ontvallen dat hij een »olifantshuid« voor kritiek had ontwikkeld
- zei : »dat is u ook aan te zien«. Dat moest Rosenmoller , die inviel voor
fractieleider Halsema , van Kamervoorzitter Weisglas terugnemen.

Nawijns verdediging bestond eruit te zeggen dat hij niet had bedoeld wat hij
had gezegd : met »een groot ritueel« had hij niets laatdunkends bedoeld over de
volksvertegenwoordiging , maar willen bijdragen tot een verbetering van
procedures in de Kamer. Onder de hem mishagende gewoonten bleek vooral dat
Kamerleden wel een minister kunnen interrumperen , maar andersom niet.

Demissionair premier Balkenende stelde zich tevreden met deze exegese van de
minister , maar had voor Nawijn ook nog een verrassing in petto : de premier
weigerde aanvankelijk om de Kamer de motie van wantrouwen te ontraden. Pas nadat
Zalm ( VVD ) , die zich in zijn eigen fractie geconfronteerd zag met Kamerleden die
voor de motie van wantrouwen wilden stemmen , hem daarom herhaaldelijk verzocht
had , zei de premier iets van »dat-ie er niet blij mee zou zijn« wanneer de motie
Marijnissen zou worden aangenomen.

De enige VVD'er die voor de motie stemde , was Kamervoorzitter Weisglas , die
in een van de pauzes , terwijl Balkenende in de Treves-zaal koninklijke
onderscheidingen uitreikte aan de bewindslieden van Kok-II - in het
Kamerrestaurant verzeild raakte in een heftige woordenwisseling met Kamerlid Van
As ( LPF ) , die hem verweet LPF-woordvoerder Eerdmans tijdens het debat onheus te
hebben bejegend.

Hoewel Nawijn inmiddels geen lijsttrekker van de LPF meer is , was de
uitkomst dus dezelfde als na soortgelijke debatten met Nawijn over de doodstraf
of het uitzetten van Marokkaanse criminelen met een Nederlands paspoort : Nawijn
mag blijven , ondanks vrijwel Kamerbreed misprijzen. »Waarom doet u zich dit
allemaal aan« , vroeg Marijnissen aan Balkenende , maar de vraag bleef retorisch.
Nawijn zelf toonde zich weinig vergenoegd met zijn politiek overleven : »ik vind
dit niet zo leuk«.


TAIL :
Parlement ; Recht ; Politiek en Staat ; Staatsrecht

