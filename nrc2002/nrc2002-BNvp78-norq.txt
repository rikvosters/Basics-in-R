DOCUMENT : 78 of 78

PAPER : NRC Handelsblad

DATE : December 9, 2002


BYLINE : DOOR ONZE REDACTEUREN FREEK STAPS EN JOS VERLAAN

SECTION : Voorpagina ; Pg. 1

LENGTH : 358 words

DATELINE : ROTTERDAM , 9 DEC.

BODY :

HEADLINE : NMa : achttien bouwbedrijven in asfaltkartel

De Nederlandse Mededingingsautoriteit ( NMa ) verdenkt achttien bouwbedrijven
van het maken van verboden kartelafspraken tussen 1998 en 2002 bij vier
asfaltbedrijven die zij samen bezitten.

Dat heeft de NMa vanochtend desgevraagd bevestigd. De betrokken bedrijven
waren rond het middaguur nog niet ingelicht over de verdenking waarvan de
kartelautoriteit nu «rapport opmaakt».

Volgens de NMa-woordvoerder stemden de ondernemingen de bedrijfsvoering van
de vier zogeheten asfaltcentrales in Friesland en Groningen «in sterke mate» op
elkaar af en werden afspraken gemaakt over de prijsvoering en investeringen in
de centrales.

In het samenwerkingsverband Asfaltproductie Noord-Nederland waren onder meer
dochterondernemingen van de beursgenoteerde bouwers Ballast Nedam , BAM ,
Heijmans , HBG en Volker Wessels Stevin vertegenwoordigd. Ook divisies van Dura
Vermeer en het Groningse Koop Tjuchem namen er volgens de NMa aan deel.

De achttien leden van het kartel kwamen volgens de NMa «heel geregeld bij
elkaar». De NMa stelt «harde bewijzen zoals documenten en verklaringen» te
hebben van de afspraken. De verdachte bouwondernemingen hebben de mogelijkheid
in beroep te gaan tegen de NMa-verdenking. De boete van de kartelautoriteit kan
oplopen tot 10 procent van de met de afspraken behaalde omzet.

De NMa heeft al eerder «rapport opgemaakt» tegen tien van de bij dit kartel
betrokken bedrijven. Geen van hen wilde de afgelopen weken reageren. Alleen
Heijmans stelde dat de aantijgingen van de NMa over prijsafspraken bij de
Amsterdamse Noord/Zuidmetrolijn onjuist waren. Bestuursvoorzitter B. Bemelmans
beschuldigde de NMa in november van «scoringsdrift» en zei vorige week zich «met
alle mogelijke rechtsmiddelen» te zullen verzetten tegen NMa-boetes , «desnoods
tot aan het Europese Hof in Luxemburg».

De Europese Commissie deed in oktober samen met de NMa een inval bij Shell
en HBG wegens vermeende prijsafspraken over het olieproduct bitumen , dat wordt
gebruikt in asfaltcentrales.

www.nrc.nl : dossier Bouwfraude


TAIL :
Fraude en corruptie ; Bouwnijverheid ; Economie ; Bedrijfstakken ; Recht ;
Criminaliteit ; Delicten

