DOCUMENT : 19 of 79

PAPER : NRC Handelsblad

DATE : December 13, 2002


BYLINE : DOOR KASPER JANSEN

SECTION : Kunst ; Pg. 8

LENGTH : 336 words

BODY :

HEADLINE : Illuster trio met luid spel Perahia

Op papier leek het derde van de vijf Carte Blanche-optredens van pianist
Murray Perahia in het Amsterdamse Concertgebouw het bijzonderste. Op het
programma stond kamermuziek van Beethoven , gespeeld met violist Frank Peter
Zimmermann en cellist Anner Bijlsma. Alleen al de beginzinnen van hun
biografieen wekten verwachtingen : Perahia begon in de muziek op zijn vierde ,
Zimmermann op zijn vijfde en Bijlsma op zijn derde.

Een eenmalig concert met zo'n trio van illustere instrumentalisten moest
toch wel in de schaduw kunnen staan van het legendarische trio dat Alfred
Cortot , Jacques Thibaud en Pablo Casals vanaf 1905 meer dan dertig jaar vormden.

Met hun totaal verschillende temperamenten kwamen ze een keer per jaar
bijeen en gaven dan zonder veel voorbereiding uitermate spannende uitvoeringen ,
spontaan , impulsief , elkaar uitdagend en elkaar de ruimte latend. Men kan dat
nog steeds op platen horen , zoals in Beethovens «Aartshertogstrio» , opgenomen in
1928.

Gisteravond ging het volkomen anders. Er was in Londen en in Amsterdam
dagenlang gerepeteerd , maar Murray Perahia overspeelde in de Vierde sonate voor
cello en piano op zijn luide Steinway volkomen het wat introverte , emotionele en
sonore spel van Anner Bijlsma. In de Tiende sonate voor viool en piano kon Frank
Peter Zimmermann met zijn pregnantere viooltoon beter op tegen Perahia , maar
zijn nadrukkelijke spel leek er meer op gericht om Perahia duidelijk te maken
het wat kalmer aan te doen , dan om samen Beethoven ten gehore te brengen.

Het Zesde pianotrio , het heerlijke «Aartshertogstrio» , kwam er na de pauze
beter vanaf. Perahia temperde het volume en liet zijn gasten wat meer de ruimte ,
zodat er in het Scherzo en het Adagio cantabile een aantal fraaie momenten
ontstonden.

Het geheel was «gewoon goed» , niet uitzonderlijk.

Concert : Murray Perahia ( piano ) , Frank Peter Zimmermann ( viool ) en Anner
Bijlsma ( cello ) . Gehoord : 11/12 Concertgebouw Amsterdam.


TAIL :
Klassieke muziek ; Kunst en Cultuur ; Kunst ; Muziek

