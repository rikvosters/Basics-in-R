DOCUMENT : 102 of 111

PAPER : NRC Handelsblad

DATE : December 9, 2002


SOURCE : Reuters

BYLINE : ( REUTERS , AFP )

SECTION : Buitenland ; Pg. 4

LENGTH : 455 words

DATELINE : DUBAI , 9 DEC.

BODY :

HEADLINE : Al-Qaeda eist aanslagen tegen Israel in Mombasa op

Het moslim-extremistische terreurnetwerk Al-Qaeda heeft de
verantwoordelijkheid opgeeist voor de zelfmoordaanslag op een Israelisch hotel
in de Keniase havenstad Mombasa en de gelijktijdige , mislukte raketaanval op een
Israelisch vliegtuig. Op een geluidsband die gisteren werd vrijgegeven door de
gelijkgestemde website www.jehad.net kondigde een woordvoerder van Al-Qaeda «nog
groter en nog dodelijker» aanslagen aan op Israel en de Verenigde Staten.

«De alliantie van de kruisvaarders en de joden zal niet veilig zijn voor
aanvallen door de mujahedeen islamitische strijders , God verhoede het» , zo zei
Sulaiman Bu Ghaith , een Koeweiti die al geruime tijd woordvoerder is van
Al-Qaeda , op de geluidsband. «De installaties en faciliteiten van de alliantie
zullen overal doelwit zijn van aanvallen.» Bu Ghaith verwees daarbij naar de
voorbereidingen die volgens hem door Amerika en zijn bondgenoten worden
getroffen om Irak in te lijven in een grote joodse staat.

Dat Al-Qaeda achter de aanslagen zou zitten , werd meteen na de aanslagen al
aangenomen , onder andere wegens de gelijktijdigheid ervan , die Osama bin Ladens
terreurnetwerk kenmerkt. Een adviseur van de Israelische premier Ariel Sharon
zei gisteren dat «we steeds hebben gezegd dat de aanslagen de vingerafdrukken
van Al-Qaeda droegen ; we misten alleen een officiele bevestiging». In Kenia
worden ongeveer twaalf mensen vastgehouden in verband met de aanslagen. Bij de
aanslag op het hotel vielen zestien doden , onder wie drie Israeliers.

Aanvankelijk onthield Al-Qaeda zich ervan met zoveel woorden de
verantwoordelijkheid op te eisen voor zijn aanslagen. Dat het bij voorbeeld de
aanslag van oktober 2000 op het Amerikaanse oorlogsschip USS Cole en die van 11
september 2001 in New York en Washington had gepleegd. Bu Ghaith zei gisteren
dat de «aard van onze actie ons had verboden in de voorgaande fase om onze
jihad-operaties tegen de kruisvaardersalliantie op te eisen. Maar wij bevinden
ons nu in betere omstandigheden die het ons toestaan dat wel te doen.» Hij legde
dit niet uit. Bu Ghaith eiste eerder ook de verantwoordelijkheid voor de aanslag
op een synagoge op het Tunesische eiland Djerba , waarbij afgelopen voorjaar 21
mensen werden gedood , voor Al-Qaeda op.

Al-Qaeda werd zaterdag in eerste instantie ook verantwoordelijk gesteld voor
de bomaanslagen in vier bioscopen in de Noord-Bengaalse stad Mymenshingh ,
waarbij zaterdag 17 doden vielen. Minister van Binnenlandse Zaken Altaf Hossain
Chowdhury zei echter dat ook de politieke oppositie achter de aanslagen kon
zitten. In elk geval zijn tientallen oppositie-activisten , onder wie een
ex-premier , opgepakt.


TAIL :
Terrorisme ; Politiek en Staat ; Binnenlandse Politieke Onrust

