DOCUMENT : 143 of 201

PAPER : NRC Handelsblad

DATE : December 11, 2002


BYLINE : WILMA VAN HOEFLAKEN

SECTION : Economie / Loopbaan ; Pg. 16

LENGTH : 1358 words

BODY : 

HEADLINE : Help , mijn toekomst ! ; Vaders nemen nauwelijks ouderschapsverlof op

Werknemers met jonge kinderen hebben recht op ouderschapsverlof. De meeste
vaders maken er geen gebruik van. Niet alleen omdat het verlof meestal onbetaald
is. Vaak voelen ze zich onmisbaar op hun werk of zijn ze bang dat ze hun
carriere op het spel zetten.

«Als een man vroeger zo veel werkte dat hij door de week amper thuis was , was
hij er heilig van overtuigd dat hij goed voor zijn gezin zorgde. Daar kun je
tegenwoordig toch niet meer mee aankomen» , zegt Erik Blom , manager bouwprojecten
bij een gemeente. «Ik ga op een doordeweekse middag met mijn zoon naar judo en
elke dinsdag haal ik de kinderen tussen de middag van school om thuis met ze te
eten. Dat kan doordat ik ouderschapsverlof heb. Je zou wel gek zijn als je daar
geen gebruik van maakt , vooral omdat het deels doorbetaald wordt.»

Sinds 1991 hebben werknemers met jonge kinderen wettelijk recht op
ouderschapsverlof. Het verlof is onbetaald , tenzij er in cao's andere afspraken
gemaakt worden. Dat is bij ambtenaren het geval. In de regeling waar Blom onder
valt , hebben werknemers twee keer in hun loopbaan recht op een gedeeltelijk
doorbetaald verlof. De werkgever betaalt 75 procent van de verlofuren. Wie meer
kinderen heeft en meer dan twee keer gebruik maakt van het recht op
ouderschapsverlof doet dat voor eigen rekening.

Doorbetaling van het verlof blijkt voor vaders een grote stimulans te zijn.
Ongeveer 15 procent van de werkende vaders valt onder een cao waarin
( gedeeltelijke ) doorbetaling geregeld is , maar van alle vaders die sinds 1991
gebruik maakten van de verlofregeling kreeg 70 procent de uren ( deels ) 
doorbetaald. Uit de evaluatie van de Wet op het Ouderschapsverlof blijkt dat het
financiele aspect voor vrouwen veel minder meespeelt.

Om de sociale partners aan te moedigen cao-afspraken te maken over betaald
ouderschapsverlof is in 2001 een fiscale stimuleringsregeling ingevoerd. Bij
doorbetaling krijgen werkgevers een afdrachtvermindering voor loonbelasting en
premies volksverzekeringen. Voor een meting van de effecten van deze
stimuleringsregeling is het nog te vroeg , maar vooralsnog wordt er weinig
gebruik gemaakt van het recht op ouderschapsverlof. Uit de onlangs verschenen
Emancipatie-monitor van het Sociaal en Cultureel Planbureau ( SCP ) blijkt dat een
kwart van de werknemers met jonge kinderen verlof opneemt. Hiervan is 42 procent
vrouw en 12 procent man.

Saskia Keuzenkamp , werkzaam bij het Sociaal Cultureel Planbureau ( SCP ) en
een van de auteurs van de Emancipatiemonitor , vindt het percentage vrouwen dat
verlof opneemt eveneens laag. «Minder dan de helft , dat verbaasde mij. Maar
misschien hebben vrouwen er minder behoefte aan , omdat zij meestal in deeltijd
gaan werken als ze kinderen krijgen.»

Heidi van Haastert , secretaris arbeidsvoorwaarden bij MKB-Nederland , kan
zich niet goed voorstellen dat gedeeltelijke doorbetaling van het
ouderschapsverlof ertoe leidt dat werkende vaders een dag in de week thuis
blijven om voor hun kinderen te zorgen. «Vrouwen vinden het vanzelfsprekend om
hun arbeidsduur aan te passen , maar voor mannen is het niet »macho« genoeg om
bij hun werktijd rekening te houden met hun kinderen. Dat is een belemmerende
bedrijfscultuur , die werkgevers en werknemers samen in stand houden. Mannen
denken vaak dat ze niet gemist kunnen worden op hun werk , ook niet voor
ouderschapsverlof.» Keuzenkamp van het SCP vermoedt dat dit de reden is dat de
mannen die wel voor verlof kiezen wekelijks minder verlofuren opnemen dan
vrouwen en hun verlof uitsmeren over een langere periode.

«Onmisbaarheid kan een reeel argument zijn» , zegt Erik Blom. Toen zijn
oudste dochter werd geboren had hij een technische functie aan het toneel. Hij
wilde verlof , maar volgens zijn baas zouden ze dan het hele bedrijf moeten
reorganiseren. «Ik vond dat steekhoudend. Ik had een sleutelfunctie.» Zijn
vriendin , werkzaam bij een autolease-bedrijf , nam wel verlof op. Toen ze
anderhalf jaar later een tweeling kregen , zat verlof er voor Blom evenmin in.
Omdat hij voor zijn werk vaak wekenlang van huis was en meer tijd wilde besteden
aan zijn gezin maakte hij de overstap naar een baan met vaste werktijden plus de
kans om eindelijk eens ouderschapsverlof op te nemen. «Soms sluit ik een
vergadering eerder omdat ik de kinderen van school moet halen. Dat zeg ik dan en
dat wordt geaccepteerd.»

Accountant Vincent Diepeveen , senior manager bij een van de «big four»
accountantskantoren , ziet niet hoe hij ouderschapsverlof kan inpassen in zijn
werk. «Ik kan veel delegeren , maar bij zaken als overnames en financieringen
verwachten klanten dat ik er zelf bij ben. Het is de vent en niet de tent.»
Sinds hij vader is , werkt hij niet meer in het weekeinde , zodat hij dan tijd aan
zijn twee kinderen kan besteden. Door de week neemt zijn vrouw de zorgtaken voor
haar rekening. «Petra is de gezinsmanager , dat is een bewuste keuze.» Diepeveens
vrouwelijke collega's nemen wel ( onbetaald ) verlof op. «Maar dat zijn
assistentes en secretaresses , nooit accountants.»

Voor de partner van Gwen de Vries zit ouderschapsverlof er evenmin in. «Hij
is octrooirechtadvocaat en heeft veel internationale zaken. Hij meent dat hij
daar meer dan fulltime voor beschikbaar moet zijn. Bovendien vindt hij zijn werk
erg leuk.» Zelf is De Vries uitgever van een arbitragefonds bij een grote
juridische uitgeverij. Sinds ze kinderen heeft , werkt ze vier dagen per week.
Toen haar oudste twee was , nam ze een dag per week onbetaald ouderschapsverlof
op. «Daar heb ik lang mee gewacht. Ik wilde bewijzen dat ik met een kind best
vier dagen kon werken en bovendien vind ik kinderen leuker als ze wat ouder
zijn.» Inmiddels is de oudste zes en de jongste twee en zit De Vries midden in
haar tweede ouderschapsverlof. Op haar werk is ze geen uitzondering , maar
degenen die verlof opnemen zijn wel allemaal vrouwen. Ze heeft niet het idee dat
er vreemd tegenaan gekeken wordt. «Ik zorg dat ik flexibel met het verlof omga.
Ik werk dan wel drie dagen , maar maandag moest ik naar Geneve en ik was
woensdagavond laat pas terug.»

Uit de Emancipatiemonitor blijkt dat mannen die maandelijks netto meer dan
2.950 euro verdienen het minst gebruik maken van de verlofmogelijkheid. Slechts
9 procent van de rechthebbenden in deze inkomenscategorie neemt
ouderschapsverlof op , terwijl van de vrouwen met hetzelfde hoge inkomen 48
procent verlof opneemt. «Mannen zijn bang dat het schadelijk is voor hun
carriere» , zegt Van Haastert. «Ik vind dat onzin. Vrouwen in hoge functies
hebben die angst toch ook niet ? » Volgens Diepeveen is ouderschapsverlof wel
degelijk nadelig voor het verloop van een carriere. «Ik heb het niet eens
besproken , want als je daarvoor kiest geef je een heel verkeerd signaal. Ik zeg
niet dat het het einde van mijn carriere zou zijn , maar ik zou wel vertraging
oplopen.» De Vries is het met hem eens , maar zij zegt laconiek : «Die keuze heb
ik al gemaakt door kinderen te krijgen. Bovendien vind ik het uitgeversvak leuk
en ik weet niet of ik het aantrekkelijk vind om manager te zijn.»

Tom Dors , teammanager bij een groot automatiseringsbedrijf en vader van een
zoon van zes en een dochter van een jaar , is er ook van overtuigd dat hij zijn
promotiekansen op het spel zet als hij verlof zou opnemen. «De policy is dat je
minimaal 40 uur per week werkt. Als je hebt uitgesproken dat je de ambitie hebt
om hogerop te komen , word je ongeloofwaardig als je ouderschapsverlof wilt. Er
zijn nog twee lagen boven mij en hoewel ik niet zo'n carrierejager ben , wil ik
toch wel een stapje verder.» Zijn vrouw heeft als zelfstandig ondernemer ook
geen verlof , maar zij kan af en toe wat schuiven met haar uren. Een van haar
vier werkdagen valt op zaterdag en dan is hij beschikbaar. «Dat gaat al jaren
goed. Dan schieten we er toch niets mee op als ik een half jaar een dag per week
thuis blijf met alle risico's vandien voor mijn toekomst ? »

Illustratie Dick Klut

Mannen met modaal inkomen nemen vaker ouderschapsverlof

NRC Handelsblad 11202 / Bron : SCP , Emancipatiemonitor 2002


TAIL : 
Emancipatie ; Arbeidsomstandigheden ; Arbeidsvoorwaarden ; Economie ; 
Sociale Economie ; Maatschappij ; Sociaal Cultureel

