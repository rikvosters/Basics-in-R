DOCUMENT : 66 of 80

PAPER : NRC Handelsblad

DATE : December 10, 2002


SOURCE : ANP

BYLINE : ( ANP )

SECTION : Sport ; Pg. 11

LENGTH : 370 words

DATELINE : ZOUTELANDE , 10 DEC.

BODY :

HEADLINE : Oekraiense wint NK dammen

Twee ronden voor het einde heeft de 38-jarige Nina Hoekman , geboren
Jankovskaja , zich al verzekerd van de nationale damtitel. De in Oekraine geboren
grootmeester eiste gisteren in het Zeeuwse Zoutelande voor de derde keer in vier
jaar de titel voor zich op.

Hoekman had het slechts in een van de zeven partijen moeilijk met een
tegenstandster. «Dat was tegen Erna Wanders. Toen stond ik heel slecht , maar na
de tijdnoodfase kwam ik met lichte schrik vrij» , wist de kampioene. Het duel
eindigde in remise en dat was de enige partij die twee verliespunten opleverde
in een verder perfecte scorelijst.

Hoekman noemde vooral de winst tegen titelverdedigster en Europees kampioene
Tanja Chub belangrijk. «Tanja had een ronde eerder remise gespeeld tegen Marieke
Quant en stond dus twee punten achter. Ze moest tegen mij dus op winst spelen ,
maar daar kreeg ze weinig kans voor. Haar plan was niet goed. Door die nederlaag
was ze vrijwel uitgeschakeld» , wist Hoekman.

In de openingsronde was Hoekman verantwoordelijk voor de uitschakeling van
de titelkandidate Olga Kamyshleeva. «In een vier-om-vier-eindspel zag ze geen
gevaar en nam ze onnodig veel risico's. Alles bij elkaar denk ik dat iedereen er
aan heeft meegewerkt , dat ik nu al onbereikbaar ben» , verklaarde Hoekman die
overwinning.

Hoekman , die de nationale vrouwen- en meisjestrainingen verzorgt , kreeg ook
enkele van haar pupillen tegenover zich. «Zij spelen actief , alleen ben ik wat
handiger. Maar het komt wel. Ik heb schitterende partijen gezien , het ontbreekt
ze alleen aan ervaring. Er zijn te weinig toernooien. Daarom is het goed dat ook
die jonge meisjes in de nationale competitie meespelen.»

De vrouwen werden gisteren na afloop van de zevende ronde nog wel verrast :
er was een dopingcontrole. Na de partij mochten zowel Hoekman als tegenstandster
Lunenborg zich melden. De derde bij loting aangewezen speelster was de oudste
deelneemster , de Friezin Iepie Poepjes. Problemen hadden de dames er niet mee.
Hoekman : «We zijn het verplicht omdat de subsidies van het NOCNSF er van
afhangen.»

Eerdere dopingcontroles bij de mannen , tijdens het NK in Velp , leverden geen
positieve uitslagen op.


TAIL :
Damsport ; Sport ; Denksport

