DOCUMENT : 79 of 123

PAPER : NRC Handelsblad

DATE : December 11, 2002


BYLINE : DOOR EEN ONZER REDACTEUREN

SECTION : Binnenland ; Pg. 3

LENGTH : 494 words

DATELINE : DEN HAAG , 11 DEC.

BODY :

HEADLINE : Steeds meer Nederlanders zijn te dik

Nederland wordt in hoog tempo te dik. Van de volwassenen kampt 40 procent
met overgewicht ; 10 procent zelfs met zeer ernstige vormen van overgewicht
( obesitas , oftewel vetzucht ) . Onder kinderen , met name die van Turkse en
Marokkaanse afkomst , is overgewicht in de afgelopen twee decennia zorgwekkend
toegenomen. Dat constateert de Raad voor Volksgezondheid en Zorg ( RVZ ) vandaag
in het rapport Gezond en Gedrag , dat vanmiddag aan staatssecretaris Ross-Van
Dorp ( Volksgezondheid , Welzijn en Sport ) zou worden aangeboden.

De Raad vindt dat een nationale commissie in samenwerking met gemeenten ,
scholen , zorgverzekeraars , huisartsen en ouders het tij moet keren.
Tegelijkertijd moet reclame voor snoep en vette producten rondom
kinderprogramma's op televisie aan banden worden gelegd en moet meer geld worden
uitgetrokken voor gymnastiekonderwijs op scholen.

De Raad benadrukt dat voorkomen moet worden dat de stijging van overgewicht
zich in hetzelfde tempo voortzet , waardoor Nederland de Verenigde Staten
achterna gaat. Daar is 56 procent van de bevolking te dik en lijdt 22,5 procent
aan een zeer ernstige vorm van overgewicht.

De RVZ adviseert de overheid om gezond gedrag te stimuleren , zonder de
individuele vrijheid van mensen aan te tasten. «Burgers zijn in eerste plaats
zelf verantwoordelijk voor hun gezondheid» , aldus de Raad. «Tegelijkertijd heeft
de overheid een publieke verantwoordelijkheid en een grondwettelijke taak om
gezond gedrag van burgers te bevorderen.» Ook moeten ziektekostenverzekeraars ,
aldus de Raad , worden aangemoedigd om te investeren in gezond gedrag van
verzekerden. Tevens wordt aangedrongen op wetenschappelijk onderzoek , om
methoden te ontwikkelen waarmee overgewicht kan worden voorkomen.

Te veel eten en te weinig bewegen zijn de belangrijkste oorzaken dat
Nederlanders steeds dikker worden. Een toename die zich vanaf 1980 voordoet.
Overgewicht onder kinderen ( 5-11 jaar ) is in die periode van 4 naar 10 procent
gestegen. Ernstige vormen van overwicht komen nu acht keer zo vaak voor.
Hierdoor stijgt het aantal chronische zieken : diabetes , hart- en vaatziekten ,
sommige vormen van kanker ( dikke darmkanker ) , arthrose en psychische klachten.
Overgewicht is van grotere invloed op de gezondheid dan bijvoorbeeld roken of
bovenmatig alcoholgebruik. Volgens de RVZ kosten overgewicht en obesitas de
samenleving jaarlijks 2 miljard euro. Dat zijn zowel de kosten voor de
volksgezondheid als de verliezen als gevolg van ziekteverzuim en bijvoorbeeld
productievermindering.

Overgewicht komt het vaakst voor bij laagopgeleiden en allochtonen. De
percentages allochtonen die lijden aan overgewicht en zeer ernstige vormen van
te dik zijn , zijn vergelijkbaar met die in de VS. Bij laagopgeleiden komt een
ernstige vorm van dik zijn vier keer zo vaak voor als onder hoogopgeleiden.

Basisschool kinderen zijn dikker gewordenNRC Handelsblad 111202 / Bron : Ned.
Tijdschrift voor geneeskunde


TAIL :
Gezondheid

