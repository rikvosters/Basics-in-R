DOCUMENT : 48 of 79

PAPER : NRC Handelsblad

DATE : December 11, 2002


BYLINE : DOOR DANA LINSSEN

SECTION : Kunst ; Pg. 11

LENGTH : 502 words

BODY :

HEADLINE : Jack Nicholson als Elckerlyc Schmidt

About Schmidt begint bijna als een documentaire , zo weinig doen de
vierkante , symmetrische beelden van een ontwakende stad hun best om beter te
zijn dan ze zijn. De huizen die je in de eerste scene ziet , zouden lelijk zijn
als de evenwijdigheid van hun lijnen niet zou zeggen : kijk ons eens mooi recht
door het beeld lopen. In de volgende scene zit Warren Schmidt ( Jack Nicholson )
even afgepast en afgemeten in een leeg kantoor vol gestapelde dozen. Klokslag
vijf uur is zijn rechtlijnige leven ten einde. Vanaf dat moment is de derde film
van de Amerikaanse regisseur Alexander Payne , die eerder het verrukkelijke
Election maakte , een grote overgangsrite. Er wordt afscheid genomen , gestorven ,
gehuwd , verzoend en Schmidt staat onbeweeglijk in het centrum.

Nadat Sam Mendes in American Beauty tamelijk gedurfd de mannelijke midlife
crisis aanpakte , kiest Payne de laatste halte voor de dood. Schmidt gaat met
pensioen. Wordt er tijdens zijn afscheidsfeest door zijn collega's onbedoeld op
gewezen dat hij niets heeft om op terug te kijken. Kan als grootste protest
tegen de zinloosheid van zijn bestaan niets beters bedenken dan over de
toiletpot plassen.

Nadat Schmidts mathematische leven rommelig en diffuus is geworden , zijn ook
Payne's beelden hun tragische schoonheid kwijt. Hij filmt Schmidt , die als in
zijn eigen Straight Story een reis door Amerika onderneemt , zomaar zonder er
iets mee te willen zeggen. Vaker filmt hij de sterren , of het landschap van de
lege Amerikaanse midlands. Soms lijkt het ook alsof de hemel en de aarde moeten
acteren , want zij moeten ons het gevoel geven dat Jack Nicholsons personage wel
heel erg eenzaam is.

Nicholson kan het best , eenzaam spelen , een boer met kiespijn , wie het leven
ongemakkelijk past. Hij doet het zelfs bij vlagen magnifiek in About Schmidt.
Alsof hij die grijns niet al een hele acteercarriere op zijn gezicht heeft
geplakt , maar nu uit het diepste van zijn tenen moet trekken , omdat zijn
personage zich echt heel oncomfortabel voelt bij al die goedbedoelde
vrolijkheid.

De kracht en de zwakte van de film ligt in het gebruik van de voice-over ,
waarin Schmidt alle stadia van rouwverwerking beschrijft aan een Foster
Parents-kind dat hij onder zijn hoede heeft genomen. Schmidt geeft in zijn
brieven aan dit kind een stem aan zijn gedachten , zijn twijfels , frustraties en
dwingt zo identificatie door de toeschouwer af. Het was misschien zelfs wel mooi
geweest om een hele film lang Nicholson te zien acteren met zijn eigen stem als
tegenspeler. Maar daarvoor is de tragiek van zijn leven te mager. Elckerlyc
Schmidt lijkt te weinig op de toeschouwer die hij een spiegel voorhoudt. Hij is
net iets saaier. En dat doet noch geruststellend , noch confronterend aan.

About Schmidt. Regie : Alexander Payne. Met : Jack Nicholson , Hope David ,
Dermot Mulroney , June Squibb , Kathy Bates , Howard Hesseman , Christine Belford.
In : 19 bioscopen.

Jack Nicholson als Warren Schmidt in «About Schmidt»


TAIL :
Film ; Kunst en Cultuur ; Kunst

