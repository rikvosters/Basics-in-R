DOCUMENT : 58 of 79

PAPER : NRC Handelsblad

DATE : December 10, 2002


BYLINE : DOOR HESTER CARVALHO

SECTION : Kunst ; Pg. 10

LENGTH : 469 words

BODY :

HEADLINE : Lekker beuken voor jongens

De Amerikaanse band Foo Fighters heeft opvallend weinig spectaculaire
kwaliteiten. De zanger zingt redelijk , hij speelt middelmatig gitaar en van de
cd's zijn meestal slechts een paar liedjes interessant genoeg om vaker dan twee
keer te beluisteren. Toch heeft de groep al sinds de oprichting in 1995
doorlopend succes en bijval gekend. Dit kan maar voor een klein deel worden
toegeschreven aan het feit dat de voorman , zanger/gitarist Dave Grohl , vroeger
De Drummer van Nirvana was. Dat magische epitheton heeft na acht jaar zijn
uitwerking wel verloren.

De attractie van Foo Fighters zou hem kunnen zitten in de pretentieloze ,
onbevangen houding van Grohl en zijn muzikanten. Het was vanaf het begin alsof
Grohl zijn band leidde vanuit de gedachte «There is nothing left to lose» , zoals
hij de derde cd van Foo Fighters ook noemde. De drummer van Nirvana schreef
eigen liedjes ( al ruim voor de dood van Kurt Cobain ) en besloot na de zelfmoord
van zijn zanger zelf maar wat op te zetten. In Grohls liedjes en in hun
uitwerking weet hij steeds de balans te vinden tussen emotionele betrokkenheid
enerzijds en luchtig plezier anderzijds. Grohl was ooit drummer omdat hij wilde
beuken. Nu is hij zanger omdat hij flink wil kunnen schreeuwen.

En dat is ook de wens van zijn publiek , bleek gisteravond in de uitverkochte
Heineken Music Hal. Zo'n vijfduizend fans , veelal jongens tussen de achttien en
vijfentwintig , zongen de teksten van liedjes als Monket Wrench , Stacked Actors
en Learn To Fly brullend mee en speelden complete partijen op hun luchtgitaar.
Het hielp dat de onlangs verschenen , vierde cd van Foo Fighters , One By One , de
beste is tot nog toe.

De band opende het concert met het nieuwe liedje All My Life , dat dankzij
het verwoestende refrein de hele zaal in een keer bij de lurven had. Het is een
nummer met de van Nirvana bekende afwisseling tussen ingehouden en explosief.
Maar Grohl heeft gelijkenis voorkomen door een extra tussenstukje in te voegen :
de uitbarsting verloopt gefaseerd. Daardoor zijn Foo Fighters minder dwingend
dan Nirvana , maar van dramatische effecten lijkt Grohl zijn buik vol te hebben.

Geflankeerd door de nieuwe gitarist Chris Shiflett en bassist Nate Mendel
liet Dave Grohl zich kennen als een goedmoedige voorman. Hij was niet zo bij
stem gisteravond , waardoor hij nog minder noten haalde dan gewoonlijk. Maar zijn
presentatie was uitgelaten. Waar de zang niet lukte gaf hij nog een extra brul ,
en tegelijk sloeg hij met zijn rechterhand de snaren aan op dezelfde manier als
hij de drums bewerkt : ritmisch onfeilbaar - maar voor een gitarist wat
onsubtiel.

Concert : Foo Fighters. Gehoord : 9/12 Heineken Music Hall , Amsterdam.

Frontman David Grohl van Foo Fighters ( Foto Lex van Rossen )


TAIL :
Popmuziek ; Kunst en Cultuur ; Kunst ; Muziek

