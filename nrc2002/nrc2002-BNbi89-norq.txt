DOCUMENT : 89 of 123

PAPER : NRC Handelsblad

DATE : December 10, 2002


BYLINE : J.M. BIK

SECTION : Binnenland ; Pg. 8

LENGTH : 1043 words

BODY :

HEADLINE : Niet ingewikkeld

Om het met Bram Peper te zeggen : de Nederlandse kiezers zijn al een jaar of
tien op drift , zoals de uitslagen van de Tweede-Kamerverkiezingen in 1994, 1998
en 2002 hebben laten zien. Het leger der «dolende kiezers» , zoals de
oud-burgemeester van Rotterdam hen noemt , is zeer onvoorspelbaar geworden.
Hoewel , de partij die in de voorbije periode in de oppositie zat en een zekere
anti-Haagse , dan wel anti-establishmentuitstraling heeft , mag bij kiezers wel op
aandacht of zelfs sympathie rekenen. Dat wordt nog sterker wanneer zo'n partij
een nieuwe en aansprekende lijsttrekker biedt en veel spreekt over vernieuwing.
Kortom : «anders» zijn of «anders» willen telt. Een lijsttrekker die zich in het
debat en voor de camera «anders» , maar dan wel gemakkelijk , beweegt en de dingen
niet al te moeilijk brengt , telt nog meer.

De belangen van je partij , of je coalitie , of de kwaliteit van het bestuur
dienen , zoiets kan zich in de beeldvorming tegen een lijsttrekker keren. Zoals
VVD-leider Zalm merkte nadat hij , ondanks de grote verkiezingsnederlaag van zijn
partij op 15 mei , toch een duidelijk stempel had weten te drukken op het nieuwe
regeerakkoord. En zoals hij even later opnieuw merkte nadat hij met enig recht ,
en net als het CDA vrijwel gelijktijdig deed , de stekker had getrokken uit de
praktisch al onmogelijk geraakte coalitie met de LPF. Onder Zalm hoopt de VVD in
de komende zes weken nog grote aantallen weggelopen en nieuwe kiezers aan zich
te binden door erop te hameren dat 's lands economie het belangrijkste thema is ,
of moet zijn , en dat Zalm en de VVD met dat thema het beste kunnen omgaan. Dat
mag een passend thema zijn , maar het heeft de VVD in de peilingen nog geen
sterke vooruitgang opgeleverd. Kan het zijn dat het electorale monster dat op
drift is , eenvoudig niet meer met zulke rationele motto's te benaderen valt ? Of
dat het «volkse» deel van het potentiele VVD-electoraat intussen misschien
alweer uitgekeken is op iemand als Zalm , ondanks diens in acht jaar opgebouwde
aanzien als geslaagd ( maar paars ) minister van Financien ? Hoe dat ook zij , het
duurt nog lang tot 22 januari , veel kiezers zweven nog of gaan hun voorkeur
wellicht nog veranderen , de echte uitslag kan straks nog heel anders worden.
Zeker lijkt wel dat de «gezichten en gestes» van de lijsttrekkers in de campagne
veelal meer effect sorteren dan de programma's waarmee zij zwaaien. Dat is
jammer voor wie graag wat meer zou horen over het gedachte beleid en de
uiteenlopende bestuurlijke plannen voor dit koninkrijk , maar het is kennelijk
niet anders. En , schrale troost , het is trouwens ook niet heel anders in veel
andere democratische landen.

Maar goed , het zijn nu meer de personen van de lijsttrekkers en de posities
van partijen jegens «Den Haag» dan de programma's die beslissend zijn voor grote
groepen kiezers. Dat verschijnsel , dat niet van vandaag of gisteren is , zorgt er
echter ook voor dat ingewikkeld beleid , of ingewikkelde bestuurlijke zaken , in
het algemeen : dingen die minder goed in het gehoor liggen , makkelijk op grotere
afstand van de kiezers raken. Politici zullen zulke ingewikkelde zaken op hun
beurt dan ook minder vaak uitdragen en er liever onder hun Haagse stolp hun
eigen gevechten over voeren. Of , dat komt ook voor , veel ruimte laten aan de
ambtenaren op de ministeries. Die erkennen weliswaar formeel het politieke
primaat van hun bazen ( ministers en staatssecretarissen ) en de Tweede Kamer ,
maar kunnen dan toch in eigen beheer , ja : in het belang van de continuiteit ,
heel wat intern «afdoen». Of zij moeten , hier valt te denken aan het
defensiebeleid en soms ook aan de Europese politiek , in eigen beheer zien uit te
komen met wat de politiek in de hoofdgroep «hap snap» door het bovenluik naar
beneden gooit.

Bijvoorbeeld de jaarlijkse budgettaire kortingen sinds 1993 op Defensie ,
bijna steeds zonder bijbehorende politieke analyse , en bijna steeds in weerwil
van praktisch onveranderde politieke ambities. Op de opiniepagina van deze krant
stond 5 december j.l. een artikel van generaal-majoor b.d. Schaberg waarin deze
een betere samenwerking tussen de politieke en militaire leiding op Defensie
bepleitte. Schaberg herinnerde eraan dat oud-premier Lubbers zopas voor de
enquetecommissie-Srebrenica zei dat in het kabinetsberaad over uitzending van
Nederlandse militairen naar Bosnie indertijd nooit gesproken is over de bezwaren
van de militaire top. Eigenlijk schreef hij : de politieke leiding is de baas , en
dat moet zo blijven , maar zij mag wel eens wat beter naar de vaklui op het
departement luisteren. Zeker als het militaire commando over die vaklui sterker
wordt gelegd bij de coordinerende chef defensiestaf ( CDS ) , zoals de bedoeling
is , heeft de minister daarin een gesprekspartner «boven» de krijgsmachtdelen ,
wiens adviezen hij dan ook in het kabinet kan voordragen. Schabergs idee om die
nieuwe CDS soms ook in de Tweede Kamer te laten optreden is minder geslaagd , de
minister is en blijft immers politiek geheel verantwoordelijk , maar dat is wat
anders.

De Europese politiek dan. Daar was een groot deel van «de politiek» , met
name de VVD en de LPF , afgelopen zomer zo in de ban geraakt van het centen
tellen , dat Nederland , ook toen het al min of meer geisoleerd was komen te staan
in de Europese Unie , toch vasthield aan de eis dat de EU-uitbreiding alleen
mocht doorgaan als er iets gedaan werd tegen de directe inkomenssubsidies voor
de boeren in de aspirant-lidstaten. Dat klonk mooi voor Nederlandse kiezers ,
maar was ook onhaalbaar. Maar , zoals oud-Europarlementarier Jean Penders uitlegt
in de Internationale Spectator van deze maand , we werden tijdig gered door onze
kabinetscrisis , die het ons demissionaire kabinet ( in casu : het CDA ) mogelijk
maakte om , dankzij oppositionele steun van PvdA en D66, ondanks de VVD en de LPF
en de inhoud van het regeerakkoord toch nog op tijd te retireren en 25 oktober
in Brussel netjes en onvoorwaardelijk in te stemmen met de geplande
EU-uitbreiding. Een crisis als blessing in disguise , prettig ver van het oog van
de op dit stuk ongeinteresseerde kiezer. En geloof maar niet dat enige
lijsttrekker over zoiets ingewikkelds nog spreekt.

Trouwens , over dat dossier ligt allang een mooie nieuwe grote foto.


TAIL :
Politiek en staat

