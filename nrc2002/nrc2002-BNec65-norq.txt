DOCUMENT : 65 of 201

PAPER : NRC Handelsblad

DATE : December 12, 2002


BYLINE : DOOR ONZE CORRESPONDENT

SECTION : Economie ; Pg. 16

LENGTH : 271 words

DATELINE : BERLIJN , 12 DEC.

BODY :

HEADLINE : Duitser kan later winkelen

In Duitsland mogen de winkels in de toekomst ook op zaterdag tot 20.00 open
blijven. Nu geldt voor de zaterdag nog een sluitingstijd van 16.00 uur. Op
zondag blijven de winkels dicht. Voor kappers geldt in het nieuwe regime geen
sluitingstijd meer. De regering-Schroder komt met de langere winkeltijd op
zaterdag tegemoet aan de wensen van consument en detailhandel. De vakbonden zien
niets in langere openingstijden. De nieuwe winkeltijden hoeven niet door de
Bondsraad , de Duitse Eerste Kamer , goedgekeurd te worden en kunnen
waarschijnlijk in de loop van het voorjaar van kracht worden.

De strijd om langere openingstijden wordt al jaren gevoerd. Twee jaar
geleden probeerde toenmalig minister van Economie , Werner Muller , het verzet van
met name de vakbonden te breken. «Als de vakbonden nee blijven zeggen moeten we
de regels mogelijk aanpassen tegen hun wil» , aldus Muller destijds.

Bondskanselier Schroder wil ook de mogelijkheden tot het geven van kortingen
versoepelen. Nu moeten winkeliers zich met omvangrijke kortingsacties die het
hele assortiment betreffen beperken tot de uitverkoop. Een commissie moet nog
dit jaar voorstellen doen die de winkeliers meer vrijheid moeten geven. Ook
hierin zien de bonden geen heil. Zij gaan ervan uit dat kortingsacties op den
duur de concentratie in het winkelbedrijf bevorderen en niet gunstig zijn voor
kwaliteit en service. Schroder hoopt dat de ruimere openingstijden de consument
zullen verleiden meer geld uit te geven en zo de kwakkelende economie
stimuleren. Economen zijn daar zeer sceptisch over.


TAIL :
Economie ; Detailhandel ; Bedrijfstakken ; Handel

