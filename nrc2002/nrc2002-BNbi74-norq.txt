DOCUMENT : 74 of 123

PAPER : NRC Handelsblad

DATE : December 11, 2002


BYLINE : DOOR ONZE CORRESPONDENT RENEE POSTMA

SECTION : Binnenland ; Pg. 3

LENGTH : 796 words

DATELINE : BRATISLAVA , 11 DEC.

BODY :

HEADLINE : Slowakije : ontsluiting oosten ook goed voor EU

Slowakije , op de drempel van de EU , heeft twee gezichten : een achtergebleven
oosten en een welvarender westen. De ontsluiting van het oosten is een kerntaak
voor de Slowaken en de EU.

«Geld , geld , iedereen heeft het alleen nog maar over geld. En wat gaat het
de Europese burger nou helemaal kosten ? Als je alles doorrekent , inclusief wat
de nieuwe lidstaten de komende jaren zelf aan de Europese pot gaan betalen , dan
gaat het de Europese burger uiteindelijk 2 euro per persoon per maand kosten.
Nog geen pakje sigaretten kun je daarvoor kopen ! »

Miroslav Adamiu kan het niet genoeg benadrukken : «De uitbreiding van de EU
met tien nieuwe landen is geen kwestie van geld. Het gaat om de hereniging van
Europa , om solidariteit , om vrede en veiligheid. Al moet ik toegeven dat die
solidariteit natuurlijk voor een deel uit geld zal bestaan.»

Adamiu is een van de mannen die Slowakije in vier jaar tijd rijp hebben
gemaakt voor het lidmaatschap van de Europese Unie. Tot de zomer van 1998 maakte
Slowakije geen enkele kans. De autocraat Vladimir Meciar voelde zich beter thuis
aan de democratische periferie van Europa in gezelschap van Oekraine en
Wit-Rusland dan in Brussel. De Europese integratie lag zo goed als stil. Pas na
het vertrek van Meciar in het najaar van 1998 konden topambtenaren als Adamiu
( directeur-generaal Europese integratie ) aan de slag.

Adamiu vindt het niet chic om over geld te praten. Maar dat neemt niet weg
dat Slowakije zit te springen om een financiele injectie. Het grootste probleem
is , legt de topambtenaar uit , het grote sociale verschil tussen het westen en
het oosten van het land. In Bratislava , op vijftig kilometer van Wenen , komt het
levenspeil al heel aardig overeen met het gemiddelde van de Europese Unie. Een
paar honderd kilometer naar het oosten heerst armoede en werkloosheid. Het bruto
nationaal product per hoofd van de bevolking is er minder dan de helft van het
Europese gemiddelde. Er zijn streken waar veertig procent van de bevolking geen
werk heeft. De oude communistische bedrijven liggen stil en er zijn geen nieuwe
voor in de plaats gekomen. Er wordt nauwelijks geproduceerd , maar er is ook geen
afzetmarkt omdat de mensen te weinig geld hebben om iets te kopen. Het oosten en
het noorden van het land zitten gevangen in een vicieuze cirkel die alleen
doorbroken kan worden met een enorme financiele injectie.

Bijvoorbeeld om autowegen aan te leggen. Slowakije is nog steeds een land
van tweebaanswegen. De autocraat Meciar liet weliswaar bij elke verkiezing
feestelijk een stukje autoweg openen , maar meer dan 117 kilometer heeft het
nooit opgeleverd. Het vrachtverkeer uit het oosten moet tergend langzaam zijn
weg zoeken langs levensgevaarlijke tweebaanswegen. Buitenlandse investeerders
blijven weg.

De Slowaakse regering heeft de projecten al klaar liggen. Er wordt gewerkt
aan een nationaal ontwikkelingsplan , vertelt Adamiu , en zodra de
structuurfondsen loskomen , kunnen de Slowaken aan de slag. Hij denkt niet dat
zijn land problemen zal hebben om het geld uit te geven.

De jonge analist Martin Valentovic is daar minder optimistisch over. Hij
wijst erop dat Slowakije al problemen heeft om het geld op te maken dat Brussel
voor de kandidaten beschikbaar stelt. Als echte lidstaat kan Slowakije volgens
Valentovic tot 2007 rekenen op 1,7 miljard euro. Een gigantisch bedrag voor een
land met 5,4 miljoen inwoners. Geld is er , maar Slowakije moet wel aan een
aantal voorwaarden voldoen. Ten eerste moet het goed voorbereide projecten op
tafel leggen en dat is volgens de analist al een probleem. Maar een nog groter
probleem vormt de medefinanciering. De Slowaakse overheid moet namelijk aan
ieder project dat de EU uit deze fondsen financiert een deel meebetalen en dat
geld heeft ze in de regel niet.

Slowakije's absorptiecapaciteit - zoals dat in EU-jargon heet - is voorlopig
gering. «Een deel van het geld zal zeker blijven liggen , misschien wel de
helft» , zegt Valentovic. Hij denkt dat het tien tot twintig jaar kan duren voor
het verschil tussen voor en na de Europese toetreding echt zichtbaar zal zijn in
het landschap.

De Slowaken zullen dus nog even geduld moeten hebben voordat de strakke
vierbaanswegen de Hoge Tatra en Oekraine bereiken. En de Nederlanders ook ,
onderstreept Adamis. Want als het eenmaal zover is dan zullen de West-Europese
toeristen ook veel gemakkelijker toegang krijgen tot de prachtige skigebieden
van de Hoge Tatra. «Wij bouwen die autowegen niet alleen voor onszelf maar ook
voor de Nederlanders en andere Europeanen. Straks zullen we even bereikbaar zijn
als Zwitserland.» De Slowaken willen hun toekomstige autowegen graag openstellen
voor hun mede-Europeanen.


TAIL :
Buitenlandse betrekkingen ; Binnenlandse politiek ; Politiek en Staat

