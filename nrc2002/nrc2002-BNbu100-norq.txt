DOCUMENT : 100 of 111

PAPER : NRC Handelsblad

DATE : December 9, 2002


BYLINE : DOOR ONZE REDACTEUR HANS MOLL

SECTION : Buitenland ; Pg. 5

LENGTH : 798 words

DATELINE : AMSTERDAM , 9 DEC.

BODY :

HEADLINE : Een illegaal vindt zo een huis

De politie van Amsterdam voert al enige tijd actie tegen criminelen die
illegaal in Nederland verblijven. Uit politie- onderzoek blijkt dat deze mensen
betrekkelijk makkelijk aan huisvesting kunnen komen.

De Vogelbuurt in Amsterdam-Noord stamt uit het begin van de twintigste eeuw.
Bijna alle woningen zijn in het bezit van woningbouwcorporaties. De gemiddelde
huur ligt rond 350 euro. In een van de woningen in deze buurt valt de politie
eind juli 2002 binnen. Zij vindt valse documenten van een Albanese man en vrouw
en enkele «van diefstal afkomstige goederen». Ook treft zij twee kwitanties aan
voor betaling van de huur aan «Sfinx Touroperator». Telkens wanneer de politie
de gangen van criminele illegalen uit het Oostblok onderzoekt , zo schrijft zij
in een recent rapport , valt «de relatief eenvoudige wijze» op waarmee de
verdachten de beschikking kunnen krijgen over woonruimte.

De woning in de Vogelbuurt was op 4 april door Sfinx Touroperator verhuurd
voor een periode van vijf maanden voor 1.100 euro per maand. Huurders : twee
mannen en twee vrouwen «waarvan een zich legitimeerde met een naar later bleek
vals Grieks paspoort» , aldus het rapport. In de woning staan bij de gemeente
twee Irakezen ingeschreven. De woning is van een woningbouwcorporatie die op dat
adres slechts een van hen heeft ingeschreven als huurder. «De man ontkent dat
hij zijn woning ooit heeft verhuurd» , zo laat een woordvoerder van de
betreffende woningbouwvereniging weten.

Sfinx Touroperator houdt zich volgens de Kamer van Koophandel vanaf 1987
onder meer bezig met : «Het begeleiden van inkomend toerisme , te weten het
verzorgen van reserveringen in de ruimste zin , het organiseren van rondreizen en
het bemiddelen bij en de verhuur van gemeubileerde appartementen.»

Het bedrijf bevindt zich achter een drukke winkelstraat in Amsterdam-West en
verzorgt onder meer rondreizen naar «Lahai-Madurodam-Royal
palace-Delft-Scheveningen beach» of naar het geografisch wat minder duidelijk
omschreven «Harderwijk-Dolphinarium harder show-Filuoflhof farm». Op de gevel
staat inderdaad dat zij ook «apartements» verhuren. «Voor toeristen» , zegt de
jongen achter de balie met een zwaar buitenlands accent. «Is hotel. Niet
inschrijven» , voegt hij er aan toe. Op het kaartje dat hij meegeeft staan drie
telefoonnummers , een internetlocatie en een e-mailadres. «Duizend euro , drie
maanden» , zegt de jongen. «Gemeubileerd.»

Sfinx heeft een uitgebreide site op internet , met informatie in het Engels
en Arabisch. De zomerprijzen van Sfinx-apartments varieren van 102 tot 300 euro
per nacht. De weekprijzen van 695 tot tweeduizend euro.

De politie nodigde de Egyptische eigenaar van Sfinx Touroperator vorige
maand uit voor een gesprek. De Egyptenaar vertelt dat zijn bedrijf een min of
meer vast bestand heeft van panden «waarvan de eigenaren gedurende meerdere
jaren in het buitenland zitten. Daarnaast is er een los bestand van woningen die
voor korte tijd verhuurd worden». Desgevraagd zegt de eigenaar dat zijn bedrijf
alleen «eigen huizen» in beheer heeft en huizen in de vrije sector. Hij ontkent
dat hij woonruimte verhuurt die eigendom is van woningbouwverenigingen.

Niet alleen woonbemiddelingsbedrijven bedienen «toeristen» die «hotels»
zoeken. Een buitenlandse crimineel kan ook via particulieren een huis betrekken.
Er zijn volop mensen die bereid zijn illegaal hun huurwoning door te verhuren.
In Osdorp bijvoorbeeld , stuit de politie op een garage die in gebruik is bij
Albanese criminelen. De garage is voor circa 80 euro gehuurd door meneer X van
een Amsterdamse woningbouwvereniging. X heeft de garage weer doorverhuurd aan
derden voor 150 euro. Ook de woning die hij van diezelfde woningbouwvereniging
heeft gehuurd , heeft hij illegaal doorverhuurd «via ene Sidney» , noteert de
politie.

In deze woning zitten mensen van wie de politie vermoedt dat zij zich
bezighouden met handel in harddrugs en vrouwen. Een van de verdachten wordt
aangehouden met in zijn auto ruim vijf kilo cocaine. Wanneer de politie op het
adres binnenvalt , houdt zij een illegaal in Nederland verblijvende Sloveense man
aan. De man heeft valse identiteitspapieren bij zich en in de woning treft de
politie gestolen goederen aan.

Het valt de politie op dat een aantal van de personen die hun huurwoning
illegaal onderverhuren een uitkering heeft van de sociale dienst. Zij
concludeert voorzichtig : «Het is niet ondenkbaar dat er ook nog op het vlak van
de sociale voorzieningen gefraudeerd wordt.»

De woningbouwvereniging die eigenaar is van het huis in Osdorp , gaat op
onderzoek uit naar haar huurder , meneer X. Het blijkt dat hij inmiddels in
Amersfoort woont en daar in 2000 een huis heeft gekocht van 272.000 euro.


TAIL :
Criminaliteit ; Illegalen ; Maatschappij ; Bevolking ; Recht

