DOCUMENT : 65 of 80

PAPER : NRC Handelsblad

DATE : December 10, 2002


BYLINE : DOOR ONZE SPORTREDACTIE

SECTION : Sport ; Pg. 11

LENGTH : 413 words

DATELINE : ROTTERDAM , 10 DEC.

BODY :

HEADLINE : Strijdbare tennisbaas strikte wereldtoppers ; Wim Buitendijk ( 1944-2002 )

Wim Buitendijk heeft gisternacht zijn gevecht tegen een ongeneeslijke ziekte
moeten opgeven. De tennispromotor , die bekendheid afdwong als toernooidirecteur
van het ABN Amro World Tennis Tournament , overleed aan de gevolgen van
longkanker op 58-jarige leeftijd in een ziekenhuis in Rotterdam.

Een kleine twintig jaar was Buitendijk verantwoordelijk voor het
indoortoernooi , dat hij de laatste jaren trots «het grootste van de wereld»
mocht noemen. Onder zijn leiding speelden vanaf 1984 elk jaar twee of meer
spelers uit de top-10 van de wereldranglijst in het Rotterdamse Sportpaleis
Ahoy' , naast een dertigtal anderen uit de top-100.

Buitendijk kwam altijd met een aansprekend deelnemersveld. Hij was vrijwel
het gehele seizoen bezig tennissers te strikken om naar de Nederlandse havenstad
te komen. Een groeiende frustratie bij hem was de onwil van Amerikaanse toppers
als Andre Agassi en Pete Sampras om naar zijn toernooi te komen. Sampras
verscheen een keer tegen honderdduizenden guldens aan startgeld in Ahoy'. Een
doorslaand succes werd het optreden van de voormalige nummer een niet. Ook de
Duitse ster Boris Becker verloor na teleurstellende afzeggingen het vertrouwen
van Buitendijk.

In de loop der jaren kwam Buitendijk meermalen in conflict met Nederlandse
toptennissers over startgelden en wildcards. Landgenoten hadden bij hem niet
automatisch een streepje voor. Met publiekslieveling Richard Krajicek kwam
Buitendijk zelfs meerdere malen frontaal in botsing. Hij weigerde twee jaar
geleden in te gaan op de hoge financiele eisen die door de manager van de
oud-Wimbledonkampioen werden gesteld. Uiteindelijk werd het conflict met
Krajicek opgelost met een contract dat hem gedurende drie jaar verplichtte deel
te nemen.

De positie van Buitendijk , die in het verleden ook directeur was van het
tennistoernooi op gras in Rosmalen en in de jaren negentig het paardenevenement
CHIO in Rotterdam organiseerde , was heel lang onaantastbaar. Eind 2001 besloot
de directie van Ahoy' plotseling de nog actieve Krajicek als toernooidirecteur
aan te stellen vanaf 2004. Buitendijk zag het besluit met ingehouden woede aan.
Dit najaar werd bekend dat Buitendijk aan een ongeneeslijke ziekte leed. De
komende editie van het World Tennis Tournament in Rotterdam zal onder leiding
staan van oud-bondscoach Stanley Franker , die op zijn beurt in 2004 volgens plan
zal plaatsmaken voor Krajicek.

Wim Buitendijk

( Foto Bas Czerwinski )


TAIL :
Tennis ; Sport

