DOCUMENT : 99 of 123

PAPER : NRC Handelsblad

DATE : December 10, 2002


BYLINE : DOOR EEN ONZER REDACTEUREN

SECTION : Binnenland ; Pg. 2

LENGTH : 290 words

DATELINE : DEN HAAG , 10 DEC.

BODY :

HEADLINE : 28 kandidaten op de lijst van Ratelband

Emile Ratelband , voormalig kandidaat-lijsttrekker van Leefbaar Nederland
( LN ) , heeft gisteren een lijst van 28 kandidaten opgesteld om met zijn partij
lijstratelband.nl mee te doen aan de verkiezingen van 22 januari. Op de
kandidatenlijst van de partij , die zondagavond werd opgericht nadat Ratelband de
strijd om het lijsttrekkerschap van LN had verloren , staan onder anderen de
namen van zes oud-kandidaten van LN die zondag de overstap maakten naar de
partij van Ratelband.

Ratelband voert de lijst aan , op twee staat Ingrid Hogenbirk , die bij de
vorige verkiezingen nog op de lijst van Leefbaar Nederland stond. De
oud-bestuursleden Jan Jetten en Fons Schirris van Leefbaar Nederland staan
respectievelijk op de nummers drie en vijf. Minou Ratelband , de 25-jarige
dochter van Ratelband is lijstduwer op de achtentwintigste plaats.

Om mee te mogen doen aan de verkiezingen zou Ratelband voor vandaag vijf uur
de kandidatenlijst en dertig zogeheten ondersteuningsverklaringen uit elk van de
negentien kiesdistricten bij de Kiesraad moeten inleveren.

Leefbaar Nederland zou vanmiddag haar definitieve kandidatenlijst
presenteren op de website van de partij. Achter Haitske van de Linde , de
22-jarige lijsttrekker die zondag gekozen werd , staat huidig Kamerlid Dick
Jense. Jense zegde afgelopen zondag tijdens het Leefbaar Nederland congres in
Utrecht nog woedend zijn lidmaatschap op en trok zijn kandidatuur in , maar kwam
hier later van terug. Nummer drie op de lijst van Leefbaar Nederland is Rob Koop
van de Vrije Indische Partij ( VIP ) . De VIP sloot zich op 17 november bij
Leefbaar Nederland aan.


TAIL :
Politieke partijen ; Recht ; Politiek en Staat ; Staatsrecht ; Gemeenten ;
Binnenlandse Politiek ; Lokale Politiek

