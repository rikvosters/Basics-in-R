DOCUMENT : 24 of 201

PAPER : NRC Handelsblad

DATE : December 14, 2002


BYLINE : MENNO TAMMINGA

SECTION : Economie ; Pg. 11

LENGTH : 419 words

BODY :

HEADLINE : De melkkoe in het slachthuis

Twee jaar geleden deed analist H. Slotboom van bank Julius Bar een prima
voorspelling. Hij was alleen iets te vroeg. Zijn visie : de C in kabelbedrijf UPC
staat niet voor Communications maar voor onder Curatele.

Slotboom werd verketterd door UPC , dat de website met Slotbooms commentaar
tot rectificatie dwong. De site moest ook de gewraakte opmerkingen verwijderen.
Zo werden de beelden geretoucheerd. Wat dat betreft is er weinig verschil tussen
communisten toen en kapitalisten nu.

Slotbooms opinie illustreert dat niet alle analisten in de beurshausse van
internet- en telecommunicatie bedrijven hun plicht verzaakten en met positieve
analyses zakenbanken naar de mond praatten om lucratieve adviesopdrachten bij
deze firma's binnen te halen.

Vorige week kreeg UPC uitstel van betaling. Bewindvoerder L. Deterink moet
nu een doorstart zien te regelen. Toen Slotboom het C-woord noemde stond de
koers van UPC op 9,12 euro , nu zijn de aandelen een paar cent waard.

Als beurslieveling is UPC even uitgespeeld , maar als melkkoe voor adviseurs
verkeert de onderneming in blakende gezondheid. UPC heeft zelf nooit winst
gemaakt , maar is nog steeds heel profijtelijk voor zakenbanken , juristen ,
accountants en belastingadviseurs.

De rekeningen van de adviseurs bij de financiele sanering van UPC zullen
oplopen tot 60 miljoen euro heeft UPC bij de Amerikaanse «beurswaakhond» SEC
gemeld. Een vergelijkbare ingreep bij Versatel , exploitant van een
glasvezelkabelnetwerk en ook nooit winstgevend geweest , kostte eerder dit jaar
20 miljoen euro advieskosten. Versatel en UPC hebben noteringen in Amsterdam en
New York.

Typisch Amerikaanse toestanden ? Vorige week bleek dat de Nederlandse staat
bijna 100 miljoen euro had besteed aan kosten voor advisering en aanbesteding
van de spoorlijn HSL-Zuid.

De overtreffende trap heet KPN : de banken hebben de afgelopen drie jaar aan
KPN zo'n miljard euro verdiend met financiele advisering en het begeleiden van
aandelenemissies. In dezelfde periode zagen beleggers hun aandelen pieken en
weer verschrompelen.

Wie de goudmijn ziet begrijpt waarom zakenbanken hun afdelingen met
beursanalisten wel willen lozen om van potentiele belangenconflicten af te
komen , maar hun adviseurs niet. Analisten moeten kiezen , zij worden afgerekend
op het rendement van hun beleggingsadviezen. Goed of minder goed , adviseurs
kunnen niet verliezen. Beurskrach of campinghausse , advieswerk is altijd een
winsthoos.


TAIL :
Dienstensector ; Economie ; Bedrijfstakken

