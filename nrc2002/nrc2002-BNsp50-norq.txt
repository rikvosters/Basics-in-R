DOCUMENT : 50 of 80

PAPER : NRC Handelsblad

DATE : December 11, 2002


BYLINE : DOOR ONZE CORRESPONDENT BERNARD BOUWMAN

SECTION : Sport ; Pg. 13

LENGTH : 885 words

DATELINE : ISTANBUL , 11 DEC.

BODY :

HEADLINE : «Verbetering mensenrechten moet uit Turkije zelf komen»

De Turkse wens om toe te treden tot de EU heeft geleid tot verbetering van
de mensenrechten. Maar de situatie is nog niet goed genoeg.

Woedend is Ali als hij terugdenkt aan zijn tijd in de bak. Vorige week kwam
hij vrij , maar de zes maanden achter de tralies zullen hem nog lang heugen. Ali ,
die zat wegens een vermogensdelict , is gehandicapt na een verkeersongeluk en
loopt met krukken. Toen hij de gevangenis inging , moest hij zijn krukken afgeven
omdat de bewakers ze wilden onderzoeken. «Maar ik mag niet op mijn voet staan» ,
protesteerde hij nog. Tevergeefs : in de paar uur dat hij zonder stokken moest
lopen , heeft hij zijn voet opnieuw zwaar beschadigd. Binnenkort moet hij weer
onder het mes om de schade te herstellen die hij in de gevangenis opliep.

Elke mensenrechtenactivist in Turkije kan honderden verhalen als dat van Ali
vertellen : de mensenrechten zijn verre van ideaal. Maar doorvragen bij Ali leert
dat Turkije toch op de goede weg is. Zoals iedereen in Turkije kent ook Ali de
oorzaak : Turkije wil graag bij de Europese Unie komen en doet daarom oprechte
pogingen om misstanden weg te nemen. Een aantal jaren geleden nog waren
gevangenissen no-go areas , die gedomineerd werden door de maffia en
extremistische politieke groeperingen. Maar die tijd is voorbij. «Bij onze cel
zat een tuintje waar je overdag in mocht» , vertelt Ali. De bewakers waren
gedisciplineerd en in de gevangenis was zelfs een bibliotheekje. «Alleen maar
saaie boeken over de Ottomanen en geen goede roman» , klaagt Ali. Maar ook Ali
geeft toe : het had slechter kunnen zijn.

Maar is het ook goed genoeg ? Dat is de vraag die de Europese Unie deze week
op haar top in Kopenhagen moet beantwoorden. En die vraag confronteert de
politieke leiders van de Unie met een akelig dilemma. Ook zij zijn op de hoogte
van de lange lijst hervormingen die Turkije er heeft doorgejaagd : morgen nog
stemt het parlement over een nieuw hervormingspakket , dat onder andere de
vrijheid van meningsuiting verruimt en het moeilijker maakt om politieke
partijen buiten de wet te stellen. Dit pakket volgt op dat van augustus , toen
Turkije in twee dagen de doodstraf afschafte , taalonderwijs in het Koerdisch
mogelijk maakte en ook een flink aantal stappen zette om televisie-uitzendingen
in die taal toe te staan. Als motor van het goede heeft het perspectief van de
Europese Unie zijn nut in Turkije dus wel bewezen.

Maar tegelijkertijd weten ook de leiders van de EU dat Turkije's staat van
dienst nog niet goed genoeg is om onderhandelingen over lidmaatschap te openen.
En alleen al daarom zal Turkije naar het zich laat aanzien geen vaste datum voor
onderhandelingen krijgen. Maar dat zal als een harde klap aankomen en tot grote
teleurstelling over de EU leiden. En houden de mensenrechten het dan vol ?

Ook bij de mensenrechtenvereniging Mazlumder heeft men zich over die vraag
gebogen. In het kantoor van de vereniging , waar veel gelovige mensen werken ,
hangt een tasje met de tekst «het hoofddoekverbod moet zelf verboden worden».
( In Turkije mag je sinds Ataturk op openbare plaatsen geen hoofddoek dragen ) .
Met name de problemen van gelovigen in het seculiere Turkije hebben dan ook de
volle aandacht van de vereniging. «In een jaar tijd kwamen hier 1.187 vrouwen
klagen omdat ze met een hoofddoek op niet de universiteit binnenmochten» , zegt
Ahmet Mercan , hoofd van de afdeling Istanbul. «Dertig mensen kwamen bij ons
nadat ze gemarteld waren en 2.120 anderen vertelden dat ze niets hadden gedaan
maar zomaar werden gearresteerd.» Maar ook Mercan vindt dat de situatie de
afgelopen jaren op veel punten is verbeterd en dat Europa daar een grote rol bij
speelt.

Maar volgens Mercan mag de druk van Brussel alleen maar aanleiding zijn voor
verbeteringen en geen oorzaak. «Mensenrechten moeten uit jezelf komen , die kun
je niet van buitenaf opleggen.» Maar het systeem in Turkije is mensenrechten nog
altijd niet goed gezind. En dat , aldus Mercan , heeft alles te maken met het
kemalisme , de filosofie van Mustafa Kemal Ataturk , de vader van de Turkse
Republiek.

Ataturk wilde Turkije moderniseren en voerde daarom van bovenaf
revolutionaire hervormingen door ( zoals het verbod op de hoofddoek , die
toentertijd nog overal werd gedragen ) . Maar het resultaat van al die
hervormingen van bovenaf was dat de traditie ontstond dat de staat zichzelf als
de grote baas zag : de rechten van het individu waren daarbij vergeleken van
secundair belang.

De burger werd bang voor de overheid en vertrouwde haar niet. Wat de
Europese leiders daarom ook besluiten in Kopenhagen , voor Mercan ligt het echte
werk in Turkije : «Pas als burger en overheid elkaar leren te vertrouwen is er
een toekomst voor de mensenrechten in dit land.»

Zal Ali na zijn zes maanden gevangenis het systeem ooit nog een warm hart
toedragen ? Tijdens zijn detentie wilde hij al een operatie om de schade te
herstellen , maar dat werd geweigerd. «In de bak opereren ze je alleen als je
bijna de pijp uitgaat» , zegt hij bitter. Nu hij weer vrij is gaat hij een
advocaat in de arm nemen om de staat te dwingen om een nieuwe operatie te
bekostigen. Met nadruk grijpt hij zich vast aan zijn krukken. «De strijd is nog
niet voorbij.»


TAIL :
Buitenlandse betrekkingen ; Binnenlandse politiek ; Mensenrechten ; Recht ;
Politiek en Staat ; Staatsrecht

