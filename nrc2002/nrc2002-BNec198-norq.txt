DOCUMENT : 198 of 201

PAPER : NRC Handelsblad

DATE : December 9, 2002


BYLINE : DOOR ONZE REDACTEUR FRIEDERIKE DE RAAT

SECTION : Economie ; Pg. 13

LENGTH : 641 words

DATELINE : AMSTERDAM , 9 DEC.

BODY : 

HEADLINE : Vrouw tussen mannen verdient beter

Wie wil weten hoeveel collega's verdienen , kan de Loonwijzer.nl raadplegen.
Tip : vrouwen kunnen beter niet met seksegenoten samenwerken.

Vrouwen die goed willen verdienen , kunnen het beste in een mannenomgeving
gaan werken. Neem het voorbeeld van een fulltime werkende vrouwelijke
accountmanager in een klein bedrijf , zeven jaar ervaring , een academische
opleiding en veelal mannelijke collega's : volgens de loonwijzer.nl verdient zij
gemiddeld 2.234 euro per maand. Werkt ze in een bedrijf van vergelijkbare omvang
met voornamelijk vrouwen , dan krijgt ze maar 1.971 euro.

«Werknemers hebben vaak geen flauw idee wat ze waard zijn» , zegt Rob
Brouwer , managing director van de carrieremanagementsite monsterboard.nl. De
Loonwijzer werd twee jaar geleden opgezet door de FNV in samenwerking met
uitgeverij Sanoma en de Universiteit van Amsterdam en is sinds deze week ook te
bereiken via monsterboard.nl. Sindsdien voerden tweeduizend mensen hun
salarisgegevens in in de Loonwijzer , die nu 42.000 opgaven bevat.

Uit onderzoek van monsterboard.nl blijkt dat voor 30 procent van de
beroepsbevolking geld het belangrijkste motief is om van baan te veranderen. 32
procent meent dat ze onderbetaald wordt. «En dat is moeilijk hard te maken» , 
aldus Brouwer. De Loonwijzer is handig voor werknemers en werkgevers , vindt hij : 
«Door lonen te vergelijken , worden salarisonderhandelingen objectiever.»

Behalve hun inkomen vergelijken met dat van beroepsgenoten , kunnen
werknemers ook hun salaris in de Loonwijzer invoeren. «Jaarlijks moeten er
12.000 nieuwe opgaven bijkomen , dan blijft de Loonwijzer betrouwbaar» , aldus
Brouwer. De databank bevat honderdtwintig beroepen. Pas als veertig personen uit
een beroepsgroep hun gegevens hebben ingevuld , wordt het beroep opgenomen in de
Loonwijzer.

De Loonwijzer bevestigt een aantal «loonklassiekers» : vrouwen en allochtonen
verdienen inderdaad minder dan autochtone mannen. «Officieel bedraagt het
verschil 20 procent» , zegt Kea Tijdens , onderzoekscoordinator van het Amsterdams
Instituut voor Arbeidsstudies van de UvA. Zij analyseert de gegevens die in de
Loonwijzer worden ingevoerd. «Dat lijkt meer dan het is. Gecorrigeerd voor
leeftijd , opleiding en ervaring blijft er 6 a 7 procent loonsverschil over dat
niet te verklaren is.» Die paar procent zijn niet automatisch te duiden als
discriminatie , vindt Tijdens. «Nog niet alle factoren worden gemeten.» Wat ook
meespeelt is dat mannen vaker een leidinggevende positie bekleden dan vrouwen en
een managementfunctie in een vrouwenbedrijf minder oplevert dan in een
mannenomgeving. «Via de Loonwijzer wilden we de loonverschillen tussen vrouwen
en mannen opsporen» , aldus Paulien Osse , projectleider Loonwijzers namens de
FNV , die twee jaar geleden het initiatief nam. Tot dan toe waren er op internet
alleen loonindicaties te vinden van hoogopgeleide mannen. «We dachten altijd dat
regio , opleiding en ervaring bepalend waren , nu blijkt dus ook de overheersende
sekse van belang.»

Wat te doen als blijkt dat je dik verdient vergeleken bij beroepsgenoten ? 
Rustig op je stoel blijven zitten tot je pensioen en tijdens
functioneringsgesprekken vooral het onderwerp salaris niet aanroeren uit angst
dat de baas ook eens op Loonwijzer gaat kijken ? «Nee» , zegt Rob Brouwer van
monsterboard.nl. «Dat kan ook komen doordat we van een bepaalde beroepsgroep nog
niet zoveel gegevens hebben. De Loonwijzer is een hulpmiddel , geen leidend
instrument.» Zwaaiend met de Loonwijzer in je hand opslag eisen bij de baas , 
lijkt hem niet handig. «Maar het is wel goed bruikbaar als blijkt dat je zwaar
onderbetaald wordt.»

De Loonwijzer is bereikbaar via monsterboard.nl , loonwijzer.nl en fnv.nl

Nog steeds verschil

NRCH 091202 / Bron : CBS


TAIL : 
Bedrijfsleven ; Vrouwen ; Loon en inkomen ; Economie ; Sociale Economie ; 
Maatschappij ; Bevolking

