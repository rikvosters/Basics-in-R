DOCUMENT : 4 of 79

PAPER : NRC Handelsblad

DATE : December 14, 2002


BYLINE : DOOR HENK VAN GELDER

SECTION : Kunst ; Pg. 8

LENGTH : 497 words

DATELINE : HILVERSUM , 14 DEC.

BODY :

HEADLINE : Mediapark krijgt nieuw museum ; Omroepmuseum gaat dicht

Het huidige Omroepmuseum in Hilversum gaat over twee weken dicht. In plaats
daarvan opent in het najaar van 2005 op het Mediapark een nieuw Museum voor
Beeld en Geluid , met expositieruimtes en toegang tot de radio-, tv- en
filmarchieven.

Het nieuwe gebouw , dat 50 miljoen euro gaat kosten , is ontworpen door het
Rotterdamse architectenbureau Neutelings Riedijk en krijgt een gevel van Jaap
Drupsteen. Het wordt 26 meter hoog , en gaat 18 meter de grond in voor de depots.

De publieksruimte , in totaal 3300 vierkante meter , zal vooral bestaan uit
een vaste expositie met veertien paviljoens over thema's als de geschiedenis van
de audiovisuele techniek , de media-invloed op de politiek , het dagelijks leven
door de jaren heen , het tv-amusement , de kinderprogramma's en de ontwikkeling
van zuilen naar doelgroepen. In de opstelling wordt 50 tot 100 uur
beeldmateriaal verwerkt. In een grote bioscoopzaal draait continu het
compilatieprogramma Een eeuw Nederland. «En het museum moet vooral ook in het
teken van de actualiteit staan» , zegt directeur Edwin van Huis. «Elke dag komen
hier straks de laatste satellietbeelden binnen , die je dus nog niet eens op de
televisie hebt kunnen zien.»

Het museum is onderdeel van het Instituut voor Beeld en Geluid , het vroegere
Nederlands Audivisueel Archief , dat in zijn geheel in het nieuwe gebouw wordt
gehuisvest. Het beheert onder meer de omroeparchieven en levert tot dusver
voornamelijk materiaal aan programmamakers. «Per avond gebruikt de televisie
pakweg 200 fragmenten uit onze collectie» , aldus Van Huis. Over drie jaar is
ongeveer 10.000 uur aan archiefbeelden ook voor het publiek opvraagbaar. De
catalogus wordt op internet gezet. Bovenin het museum komt een lounge , waar
programma's naar keuze op een computerscherm kunnen worden bekeken. In de
ondergrondse depots worden intussen de professionele gebruikers bediend.

De bouwplannen zijn onlangs goedgekeurd door de gemeente Hilversum , ondanks
protesten van omwonenden tegen het te verwachten extra verkeer en de hoogte van
het gebouw. De glazen gevel zal bestaan uit een mozaiek van videostills , die
door Drupsteen digitaal worden bewerkt. «We willen geen al te letterlijk
herkenbare beelden , » verklaart Van Huis , «want die zouden snel verouderen en
vervelen. Na drie weken Swiebertje zou je alweer een ander prentje willen.»

Het oude Omroepmuseum werd aanvankelijk betaald door de omroepen , en is
sinds 1993 gevestigd in een bedrijfsgebouw in een Hilversums woonwijkje. Het
trekt doorgaans zo'n 30 tot 35.000 bezoekers per jaar. «Maar je krijgt daar geen
moment het gevoel dat je middenin de mediawereld zit , » aldus sectormanager
Pieter van der Heijden. «Terwijl je straks het Mediapark om je heen hebt. De
bedoeling is dan ook meer een experience - bij gebrek aan een goed Nederlands
woord - dan een traditioneel museum te maken.» Het nieuwe museum , gesubsidieerd
door het ministerie van OCenW , mikt op 150.000 bezoekers per jaar.


TAIL :
Musea en galerieen

