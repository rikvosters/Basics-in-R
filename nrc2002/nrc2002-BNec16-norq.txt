DOCUMENT : 16 of 201

PAPER : NRC Handelsblad

DATE : December 14, 2002


BYLINE : DOOR ONZE REDACTEUR JEROEN WESTER

SECTION : Economie ; Pg. 13

LENGTH : 889 words

DATELINE : AMSTERDAM , 14 DEC.

BODY :

HEADLINE : Een reus als nieuwe huisvriend

Capital Group International : wel onbekend , niet onbemind. De Amerikaanse
belegger bezit sinds kort voor 2 miljard euro aandelen van verzekeraar Aegon.
«Wij zijn het grootste bedrijf waar u nog nooit van gehoord heeft.»

Ze zijn de verbinding tussen Hulk Hogan en Kees Storm , tussen de gevierde
circusworstelaar en de voormalige verzekeringstopman. Beide heren maakten furore
bij bedrijven waar de Amerikaanse beleggingsclub Capital Group nu een van de
grootste aandeelhouders is. Hulk Hogan bloeide op bij de World Wrestling
Federation Entertainment , Storm bij verzekeraar Aegon.

Inmiddels gaat het beide concerns minder voor de wind. Winst omlaag ,
aandelenkoers naar beneden. Een moment voor Capital Group om groot in te
stappen. De Amerikaanse beleggingsgroep heeft recent een pakket van 10,5 procent
in Aegon verworven , gisteren goed voor een slordige twee miljard euro. Daarmee
steken de Amerikanen de trouwste huisvriend , Vereniging Aegon ( 12 procent ) , naar
de kroon.

Capital Group is dan ook niet zomaar een belegger. Het is zelf een Hulk
Hogan in de financiele wereld. De onderneming beheert circa 540 miljard dollar
aan vermogen voor bedrijven , instituten en particulieren. Dat is meer dan de
gehele Nederlandse economie in een jaar produceert en is vergelijkbaar met 3,5
maal het vermogen van ABP , een van de grootste pensioenfondsen ter wereld.

De Amerikaanse beleggersgroep is een typische «waarde-belegger» , een
belegger die vooral naar de fundamenten kijkt en eerder koopt bij dalende
koersen. Niet bij succesvolle hoogvliegers. Tijdens de sluipende krach heeft de
investeerder op een vergelijkbare manier belangen op gebouwd in het Nederlandse
bedrijfsleven.

Volgens de laatste gegevens , die bij de Amerikaanse toezichthouder SEC zijn
gedeponeerd , heeft Capital Group een belang van 8,6 procent in KLM en 11,6
procent in chipmachinebouwer ASML. In Corus , de fusiecombinatie van British
Steel en Hoogovens , bezitten de Amerikanen 6,3 procent van de aandelen. Het
geschil binnen Corus of de aluminiumdivisie nu wel of niet verkocht moet worden
aan het Franse Pechiney , zal de Amerikanen weinig uitmaken. Ze hebben ook een
belang in de waarschijnlijke koper.

Er is nog meer. Uit de informatie van individuele beleggingsfondsen van
Capital blijkt verder een bezit van zeker 0,7 miljard dollar aan stukken ING ,
een half miljard dollar Unilever , 400 miljoen Ahold en 100 miljoen ABN Amro. Dat
brengt de teller van aandelenbeleggingen in Nederland op ruim 4 miljard euro.

Capital International schreef geschiedenis in de financiele wereld. Lang
voordat professionele beleggers hun prestaties gingen afzetten tegen een index ,
besloot Capital zijn beleggingsresultaten intern te gaan meten. In 1969 begon de
vermogensbeheerder bij gebrek aan goed vergelijkingsmateriaal de Capital
International Wereld Indices te publiceren. Een doorslaand succes.

In 1986 kocht de Amerikaanse zakenbank Morgan Stanley de rechten van deze
graadmeters. De MSCI-indexen zijn inmiddels de meest gebruikte graadmeters ter
wereld. Alleen zijn weinigen zich er van bewust dat de laatste letters in de
afkorting niet staan voor «kapitaalindex» , maar verwijzen naar de grondleggers
van de benchmark : Capital International , onderdeel van de Capital Group.

Wat maakt de Amerikaanse belegger zo bijzonder ? «Ze zijn groot en
ongrijpbaar» , zegt een vermogensbeheerder bij een Nederlands effectenhuis.
«Capital huisvest zijn analisten daar waar ze willen wonen. Die zitten niet in
hetzelfde kantoorpand in Boston of New York , maar wonen verspreid over de
aardbol.» In negentien kantoren over de gehele wereld werken zo'n tachtig
vermogensbeheerder en 160 analisten. Het verkoopapparaat en de administratieve
afdeling brengen het totaal aantal medewerkers op 4.500. Die gaan allemaal door
het leven als associates. Naar goed Amerikaans gebruik hebben zij negen
vakantiedagen per jaar en 3 dagen «personal time» voor «speciale gelegenheden of
om tijd met de familie door te brengen».

Voordat de Amerikaanse belegger instapt bij een beursgenoteerd bedrijf wordt
er altijd een bedrijfsbezoekje afgelegd om met het bestuur te praten. De
analisten gaan zeker een keer per week op visite. «Het zijn nette heren» , zegt
de vermogensbeheerder , «maar zij kunnen zich weinig slechte beleggingen
veroorloven. Daar worden ze keihard op afgerekend.» Aegon weigert commentaar op
zijn nieuwe huisvriend , evenals de meeste collegabedrijven die de Amerikaanse
reus al langer kennen.

Capital Group zelf is eveneens gewend de kaken op elkaar te houden. Niet
voor niets luidt de huisslogan : «Wij zijn het grootste bedrijf waar u nog nooit
van gehoord heeft».

Klopt de indruk dat de superbelegger uit Amerika de laatste tijd zijn
belangen in Europa aan het uitbreiden is ? Vanuit New York zegt een woordvoerder
van Capital Group : «Wij doen nooit uitspraken over ons beleggingsbeleid. En we
lichten onze individuele aandelenbeleggingen niet toe. Wij willen graag low
profile blijven».

Amerikaanse Capital grote belegger in Nederland NRC Handelsblad 141202 /
Bron : Bedrijf

Corus in IJmuiden. Beleggingsmaatschappij Capital Group nam onlangs een
belang van 6,3 procent in het Brits-Nederlandse bedrijf. ( Foto Leo van Velzen ,
NRC Handelsblad )


TAIL :
Bank- en verzekeringswezen ; Sparen en beleggen ; Economie ; Financien ;
Bedrijfstakken

