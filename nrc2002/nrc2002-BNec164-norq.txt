DOCUMENT : 164 of 201

PAPER : NRC Handelsblad

DATE : December 10, 2002


SOURCE : AFP

BYLINE : ( AFP , REUTERS )

SECTION : Economie ; Pg. 16

LENGTH : 376 words

DATELINE : BRUSSEL , 10 DEC.

BODY :

HEADLINE : Akkoord EU over handel broeikasgas ; Voor vervuilende sectoren

De ministers van Milieu van de Europese Unie hebben gisteren in Brussel een
akkoord bereikt over de handel in uitstoot van broeikasgassen. Het Europees
parlement moet het systeem nog goedkeuren.

Doel van de zogeheten emissiehandel is de vermindering van de uitstoot van
met name kooldioxide ( CO2 ) , een van de oorzaken van het opwarmen van de aarde.
Volgens het Kyoto-protocol uit 1997 moet de Europese Unie de CO2-uitstoot in
2012 met 8 procent hebben verminderd ten opzichte van het ijkjaar 1990.
Bedrijven krijgen het recht een bepaalde hoeveelheid CO2 uit te stoten ; wie meer
uitstoot betaalt een boete van 40 euro per ton CO2 ( vanaf 2008 zelfs 100 euro ) .
Om een boete te ontlopen kunnen bedrijven emissierechten kopen van bedrijven die
door hun zuinigheid minder uitstoten dan ze zouden mogen.

Volgens het akkoord , dat in 2005 van kracht wordt , wordt het systeem
voorlopig alleen van toepassing op zwaar vervuilende sectoren :
olieraffinaderijen , energiecentrales , hoogovens en staalindustrie , de papier-,
glas- en cementindustrie. Landen mogen na 2008 beslissen om andere sectoren aan
het systeem toe te voegen. Bovendien krijgen ze tot 2008 het recht om sectoren
buiten het systeem te houden. Dit gebeurt mede op verzoek van Groot-Brittannie ,
dat op sommige terreinen een nationaal systeem van emissiehandel heeft.

Het EU-systeem is het eerste internationale stelsel voor emissiehandel. Op
den duur zou het de basis kunnen vormen voor een wereldwijde handel in
CO2-emissie , zoals in Kyoto is afgesproken. Aanvankelijk wilde de Europese Unie
de vermindering van de uitstoot voornamelijk halen uit het zuiniger omspringen
met energie. Maar deskundigen waarschuwden dat de EU dan onmogelijk de
doelstelling van Kyoto zou halen.

Het Kyoto-protocol is nog niet officieel van kracht - daarvoor is
ratificatie vereist door 55 landen die samen verantwoordelijk zijn voor 55
procent van de uitstoot. Canada heeft gisteren besloten tot ratificatie. Maar
omdat de VS ( verantwoordelijk voor meer dan een derde van alle CO2-uitstoot )
hebben besloten niet mee te doen , zal het protocol pas in werking treden als ook
Rusland meedoet.


TAIL :
Bedrijfsleven ; Industrie ; Milieuverontreiniging ; Natuur en Milieu ;
Milieu ; Economie ; Bedrijfstakken

