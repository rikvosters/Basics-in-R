DOCUMENT : 33 of 79

PAPER : NRC Handelsblad

DATE : December 11, 2002


BYLINE : DOOR WENNEKE SAVENIJE

SECTION : Kunst ; Pg. 9

LENGTH : 406 words

BODY :

HEADLINE : Samenspel tot in finesses door het Storioni Trio

Het komt maar zelden voor dat een kamermuziekavond in het Amsterdamse
Concertgebouw een titel heeft , Maar het Storioni Trio Amsterdam zette met
gepaste trots «Bohemian Rhapsody» boven zijn originele programma. Een
toepasselijke naam voor een avond met werken van Dvorak en diens leerlingen Suk
en Novak , in combinatie met een wereldpremiere van de Georgische componist Nodar
Gabunia ( 1933-2000 ) .

Gabunia is in ons land vrijwel onbekend , maar in Georgie geldt hij als een
van de grote componisten. Evenals zijn landgenoot Giya Kantsjeli , met wie hij
zijn liefde voor de Georgische volksmuziek gemeen heeft , bouwt Gabunia zijn
muziek op uit breed uitgemeten «atmosferen» die het tijdsbesef doorbreken.
Wonderlijke harmonische wendingen zorgen daarbij voor een hallucinerend effect.
Meer dan Kancheli onderbouwt Gabunia zijn muziek met ritmische patronen , die af
en toe naar de oppervlakte stijgen in de vorm van Prokofjev-achtige erupties.
Maar het kleurrijk omspelen van de stilstand is minstens zo typerend voor zijn
fascinerende Pianotrio ( 1997 ) , waarvan het trio een indrukwekkende premiere gaf.

Als ensemble zou het Storioni Trio Amsterdam als vlaggenschip voor de
vaderlandse cultuur kunnen dienen. De afzonderlijke musici van het ensemble , de
broers Wouter en Marc Vossen en de pianist Bart van de Roer , trekken niet de
aandacht door grote solistische kwaliteiten. Hun verzorgde spel getuigt van
degelijke ambachtelijkheid , artistieke integriteit en vlijtige toewijding.
Vooral in dat laatste opzicht doet het trio onze nijvere volksaard eer aan : er
wordt keihard gerepeteerd om het samenspel tot in de finesses op elkaar af te
stemmen , en om elke frase van om het even welk werk optimaal tot zijn recht te
kunnen laten komen. Daarbij wordt niets aan het toeval overgelaten , maar
desondanks slaat het verfijnde samenspel van het Storioni Trio Amsterdam niet
dood , al zou je als toehoorder in meeslepende werken als Dvoraks Dumky trio af
en toe wel een beetje meer muzikale spontaniteit en solistische schittering
willen horen. Dat gold ook voor de toegewijde en genuanceerde uitvoeringen van
het Pianotrio in c , op. 2 van Suk en het Pianotrio in d , «quasi una ballata» van
Novak , die als het ware met zilveren mes en vork werden opgediend.

Concert : Storioni Trio Amsterdam. Werken van Suk , Gabunia , Novak en Dvorak.
Gehoord : 9/12 Concertgebouw Amsterdam.


TAIL :
Klassieke muziek ; Kunst en Cultuur ; Kunst ; Muziek

