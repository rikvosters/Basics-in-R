DOCUMENT : 42 of 123

PAPER : NRC Handelsblad

DATE : December 13, 2002


BYLINE : DOOR ONZE REDACTEUREN FREEK STAPS EN JOS VERLAAN

SECTION : Binnenland ; Pg. 2

LENGTH : 1010 words

DATELINE : DEN HAAG , 13 DEC.

BODY :

HEADLINE : De hamvragen zijn eigenlijk niet te beantwoorden ; ANALYSE

Hoeveel hebben prijsafspraken in de bouw de belastingbetaler gekost ? En :
zijn prijsafspraken eigenlijk wel te voorkomen in de toekomst ?

Voorzitter Marijke Vos van de parlementaire enquetecommissie bouwnijverheid
waagde zich gisteren bij de presentatie van het eindverslag De bouw uit de
schaduw niet aan speculaties over de vraag voor hoeveel geld de staat benadeeld
is door kartelvorming en prijsafspraken in de bouw.

Dat het echter om substantiele bedragen moet gaan sprak volgens haar voor
zich , in het eindrapport wordt het percentage van 8,8 procent genoemd als
betrouwbare indicatie van prijsopdrijving bij 211 onderzochte
aanbestedingsprocedures. Daarbij ging het om procedures waarbij niet de
prijsafsprakende bouwers , maar een buitenstaander ( «duiker» ) de goedkoopste was
en de opdracht kreeg.

Concrete schattingen over de vraag voor hoeveel geld de staat benadeeld is ,
wilde Vos dus niet geven. Ze hield het er bij dat het ging om «substantiele
benadeling van overheid en belastingbetaler». Waarmee de hamvraag voor hoeveel
geld de staat benadeeld is , niet beantwoord werd.

Angst voor juridische complicaties was een verklaring voor die
voorzichtigheid. Maar in het rapport wordt ook gesteld dat het noemen van
concrete bedragen een slag in de lucht zou zijn geweest. De commissie beschikte
in haar onderzoek over informatie uit de grond- weg- en waterbouwbranche , zoals
de schaduwboekhouding van het Groningse Koop Tjuchem. Maar ook elders in de
bouwnijverheid ( de installatiebranche , de betonhandel , woning- en
utiliteitsbouw ) heeft kartelvorming en dus waarschijnlijk prijsopdrijving
plaatsgehad. Alleen al daarom zouden schattingen over de vraag voor hoeveel de
staat door de bouwbranche benadeeld is , een slag in de lucht zijn.

Hoewel de commissie beschikt over de schaduwboekhoudingen van Koop Tjuchem ,
BAM , HBG en delen van Ballast Nedam «is het niet mogelijk de benadeling van
opdrachtgevers in absolute bedragen te becijferen» , stelt de commissie in het
rapport. «Maar er was zoveel drang en druk vanuit de buitenwereld» , gaf
commissielid Jan de Wit gisteren na de presentatie van het rapport toe , «dat we
wel met een percentage moesten komen».

Ook De Wit zegt te begrijpen dat dit een verwrongen weergave van de
werkelijk marktconforme prijs kan zijn : de onderneming van buiten het kartel kan
expres extra laag geboden hebben , met als enige doel zeker te zijn van de
opdracht.

De commissie refereert aan Amerikaanse onderzoeken die stellen dat
internationaal wordt uitgegaan van prijsverhogingen van 10 procent. Ook de
Nederlandse Mededingingsautoriteit ( NMa ) houdt dit aan. Maar de Federal Trade
Commission ( FTC ) , waar dit getal vandaag komt , bestrijdt deze denkwijze. Volgens
de FTC is de tien procent slechts een «zeer ruwe schatting» en zijn «harde data
noodzakelijk» voor een uitspraak over de werkelijke prijsopdrijving. De
directeur strafwetshandhaving van het Amerikaanse ministerie van Justitie , David
Hammond , vindt de referentie aan de «Amerikaanse» 10 procent «arbitrair». De
Amerikaanse justitie gebruikt het percentage slechts als bepaling van een boete
voor een kartel.

Een andere onbeantwoorde vraag in het rapport betreft het controlerend
vermogen van de Tweede Kamer. Demissionair minister Benk Korthals trad gisteren
vlak na verschijning van het eindverslag af vanwege de bevinding dat hij eind
vorig jaar de Tweede Kamer onjuist geinformeerd had. In het rapport zegt de
commissie zich erover te verbazen dat de hele bouwaffaire pas ging leven nadat
de Tweede Kamer druk had uitgeoefend op verantwoordelijke ministers. Die hadden
dezelfde signalen , onder meer van klokkenluider Ad Bos waar Kamerleden over
beschikten , maar waren niet in actie gekomen. De manier waarop justitie tot op
het hoogste niveau was omgegaan met Bos , de oud-directeur van Koop Tjuchem ,
wordt in het eindverslag zelfs «maatschappelijk onwenselijk» genoemd.

De nu geconstateerde praktijk van kartelvorming en prijsafspraken heeft een
langere voorgeschiedenis dan de ontboezemingen , eind 1999, van Bos. Het rijk
verbood al in 1992 bouwkartels op last van de Europese Commissie. Tot die tijd
mochten bouwbedrijven in vooroverleg onderling rekenvergoedingen berekenen.
Aanwijzingen dat die praktijk van verboden vooroverleg daarna gewoon doorging ,
waren er volop , onder meer in Zuid-Limburg , alleen bleek de Kamer doof voor die
signalen. «Waar was die daadkrachtige overheid ? » , vraagt de commissie zich in
een bij het eindrapport gevoegd epiloog af.

De commissie bepleit in haar aanbevelingen «nieuwe zakelijkheid» om te
voorkomen dat over een paar jaar nieuw onderzoek uitwijst dat de blootgelegde
praktijken onverminderd zijn doorgegaan. Eerlijke concurrentie en gezonde
marktwerking moeten daarbij uitgangspunt zijn. En de bouwnijverheid moet breken
met de diep gewortelde cultuur van «smeren en feteren» van ambtenaren. Een
zwarte lijst van bedrijven die toch nog in de fout gaan , moet aanbestedende
diensten op zijn minst attent maken op dubieuze opdrachtnemers. En de NMa moet
verdergaande bevoegdheden krijgen als de huidige mogelijkheden ontoereikend
zijn.

Maar het Europese recht bemoeilijkt het uitsluiten van bedrijven op een
dergelijke zwarte lijst. En de commissie relativeert aanscherping van het
integriteitsbeleid bij kwetsbare overheidsdiensten met de constatering dat die
diensten daar de afgelopen jaren druk mee in de weer zijn geweest , maar niet
veel verder kwamen dan het produceren van «papieren tijgers».

De commissie adviseert dat opsporingsinstanties meer prioriteit gaan geven
aan vervolging van financieel-economische delicten. Maar het OM en andere
opsporingsdiensten kampen nu al met onderbezetting , extreem hoge werkdruk en
bezuinigingen. Het is dan ook maar de vraag hoe gehoor kan worden gegeven aan de
aanbeveling van de commissie dat het OM en de rijksrecherche hun «kwalitatieve
en kwantitatieve capaciteitstekorten op dat terrein» de komende tijd moeten
wegwerken.


TAIL :
Fraude en corruptie ; Bouwnijverheid ; Economie ; Bedrijfstakken ; Recht ;
Criminaliteit ; Delicten

