DOCUMENT : 12 of 123

PAPER : NRC Handelsblad

DATE : December 14, 2002


BYLINE : DOOR ONZE REDACTEUR FREDERIEK WEEDA

SECTION : Binnenland ; Pg. 2

LENGTH : 831 words

DATELINE : AMSTERDAM , 14 DEC.

BODY :

HEADLINE : De fietser sterft uit in Amsterdam

In Amsterdam zijn talloze fietspaden aangelegd. Maar veel ouders brengen
kinderen tegenwoordig met de auto. Oudere scholieren nemen de tram. En
allochtonen fietsen amper.

Rond half negen stopt de een na de andere auto om een kind uit te laden. Een
enkele ouder gaat mee naar binnen - er staan aan de Willem Witsenstraat in
Oud-Zuid twee basisscholen - maar de meesten rijden meteen door. Alleen de
bittere kou is reden om de kinderen met de auto naar school te brengen , zeggen
de meeste ouders. Maar sommige ouders doen dit altijd , vertellen ze , ook al
wonen ze vlakbij. Ze rijden door naar het werk en er is toch ook geen tram
tussen thuis en school ? Bovendien is het kruispunt op de Lairessestraat
«levensgevaarlijk» voor fietsende kinderen.

Hoe anders is het twee stadsdelen verderop in De Baarsjes , om 12.15 uur
dezelfde woensdag. Buiten de hekken van basisschool De Roos rennen de eerste
Turkse en Marokkaanse jongens over straat. Kriskras schieten ze tussen de
rijdende auto's naar de overkant. Er staan bij het hek zo'n vijf ouders te
wachten , maar de meeste kinderen gaan alleen naar huis , te voet. Zoals Gozte
( 8 ) . «Ik moet ver lopen , vijf minuten.» Een fiets ? Nee , die heeft ze niet , haar
vriendinnen ook niet.

Amsterdamse kinderen lopen naar school of worden gebracht met de auto , op
latere leeftijd gaan ze met de tram , metro of bus. Fietsen doen ze nauwelijks.
Ook van de middelbare scholieren - die veelal verder van huis naar school moeten
- fietst maar 24 procent , blijkt uit cijfers van het bureau Onderzoek en
Statistiek ( O&S ) .

Het verschil tussen autochtonen en allochtonen is groot. In de Baarsjes ,
waar bijna de helft van de bevolking tot een etnische minderheid behoort , fietst
maar vijf procent van de basisscholieren , in het witte Oud-Zuid en Centrum
fietst nog altijd 33 procent.

Alle nieuwe fietspaden langs verkeersaders ten spijt , ook de volwassen
Amsterdammers fietsen weinig. Guus Brohm , beleidsonderzoeker van de Dienst
infrastructuur verkeer en vervoer ( dIVV ) , presenteert maandag een Amsterdams
fietsonderzoek aan het college van B&W. Daaruit blijkt ondermeer dat elke
geboren Amsterdammer ( ook etnische minderheden ) in 2001 1,3
«fietsverplaatsingen» maakte per dag , tegen 0,3 fietsverplaatsingen per
Amsterdamse Turk of Surinamer. Van de autochtone Amsterdammers , die in Amsterdam
werken , fietst 46 procent naar zijn werk , tegen een op de vijf allochtonen. Een
steeds groter aandeel van de Amsterdamse bevolking is allochtoon ( 38 procent nu ,
52 procent in 2030 ) .

Onderzoeker Brohm : «Het heeft met afstanden te maken. Veel allochtonen wonen
buiten de ringweg. Een autochtoon wil nog wel een half uur fietsen. Maar Turken
en Surinamers zitten hooguit een kwartier op de fiets.»

Het is niet alleen een kwestie van afstand. Fietsen past gewoon niet in het
referentiekader van de meeste allochtonen , zegt Brohm. Allochtonen die wel
binnen de ringweg A10 wonen en werken , nemen de helft zo vaak de fiets naar het
werk als de autochtonen.

Allochtonen beschouwen de auto als belangrijkste vervoermiddel. Hebben ze
die niet , dan kopen ze niet een fiets maar nemen ze de bus of de tram ( 46
procent ) . Brohm wijst erop dat ook autochtone Nederlanders minder fietsen dan
twintig jaar geleden. «Mensen orienteren zich in een steeds bredere cirkel. Om
afstanden af te leggen hebben ze een auto nodig en die gebruiken ze dan ook voor
korte stukjes.» Hij betreurt het. Fietsen is milieuvriendelijk en is «echt de
snelste manier om in Amsterdam van A naar B te komen.»

Als de ouders niet fietsen , fietsen de kinderen niet. «Zo eenvoudig is het» ,
zegt leraar Martin de Rijk van basisschool De Roos in de Baarsjes. Zijn
leerlingen ( groep acht ) hebben bijna allemaal Turkse of Marokkaanse ouders. Hij
stimuleert ze om te fietsen omdat ze een jaar later naar de middelbare school
gaan en die is verder van huis. «Maar de meesten hebben geen fiets en als ze er
een hebben , dan is het een barrel. Ze kunnen ook niet fietsen ; ze kennen de
verkeersregels niet , want die hebben hun ouders hun niet geleerd. De ouders
zeggen : »Ga maar met de tram , fietsen is te gevaarlijk.« En het is ook
gevaarlijk als je niet op vrachtwagens en trams let of op geparkeerde auto's.»
In stadsdeel Bos & Lommer is het hoogste percentage onvolwassen
verkeersslachtoffers ; 87 procent van de bewoners behoort tot een etnische
minderheid.

Zijn leerlingen , zegt De Rijk , wachten liever een kwartier op de bus om een
halte mee te reizen , dan dat ze lopen , laat staan fietsen. «Ik heb vandaag nog
gezegd : jongens , beweeg nou meer want in de krant las ik dat het gemiddelde
Turkse of Marokkaanse kind nog zwaarder is dan het gemiddelde Nederlandse kind.
Dat verbaast me niets : ze sporten niet.» Illustratief zijn volgens De Rijk de
jaarlijkse schoolkampen op het platteland. «Dan zien mijn leerlingen trossen
Nederlandse scholieren door de weilanden naar school fietsen. Daar begrijpen ze
he-le-maal niets van.»


TAIL :
Wegverkeer ; Tweewielers ; Verkeer en Vervoer

