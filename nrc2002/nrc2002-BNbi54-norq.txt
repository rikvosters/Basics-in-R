DOCUMENT : 54 of 123

PAPER : NRC Handelsblad

DATE : December 12, 2002


BYLINE : DOOR EEN ONZER REDACTEUREN

SECTION : Binnenland ; Pg. 7

LENGTH : 408 words

DATELINE : DEN HAAG , 12 DEC.

BODY :

HEADLINE : Bos wil nieuw zorgstelsel uitstellen ; «Economie nu belangrijker»

PvdA-lijsttrekker Bos wil de herziening van het zorgstelsel uitstellen. De
twee miljard euro die hierdoor vrijkomt moet volgens hem worden besteed aan
wachtlijsten , aan koopkrachtbehoud en aan banen.

Bos zei dit gisteren tijdens een gastcollege aan de Vrije Universiteit ( VU )
in Amsterdam. Volgens hem is het «op dit moment belangrijker om de Nederlandse
economie er bovenop te helpen». Hij wil daarover in debat met premier
Balkenende , die volgens Bos «nerveus» wordt over de stijging van de
ziekenfondspremie van 150 euro , «terwijl de reden waarom hij dat doet , de
invoering van een totale privatisering van ons zorgstelsel , hem nu van alle
kanten door experts wordt afgeraden».

Zowel de Raad voor de Volksgezondheid en Welzijn ( RVZ ) als de landsadvocaat
concludeert dat de kabinetsplannen in strijd zijn met de Europese wet- en
regelgeving. In het jongste regeerakkoord is uitdrukkelijk gekozen voor een
basisverzekering die wordt uitgevoerd door private , commerciele verzekeringen.
Hierdoor zou marktwerking in de zorg optimaal kunnen worden doorgevoerd. De
landsadvocaat stelt dat de overheid weinig eisen kan stellen aan particuliere
verzekeraars die de basisverzekering uitvoeren. Dat komt omdat deze verzekering
niet onder de sociale zekerheid valt. Het kabinet wil juist de solidariteit
tussen gezonde en zieke mensen beter regelen door verzekeraars te verplichten
alle verzekerden te accepteren. De politiek zou moeten bepalen welke zorg er in
het basispakket komt. De verzekeraar moet verboden worden om in premie
onderscheid te maken op basis van leeftijd en gezondheid. Maar dit is in strijd
met de Europese regels voor schadeverzekeringsbedrijven. De RVZ meent tevens dat
- in tegenstelling tot de plannen van het kabinet om een vaste premie voor
iedereen te heffen - een fors deel van de premie juist inkomensafhankelijk zou
moeten zijn. De fiscale plannen ter compensatie worden nu buiten de nieuwe wet
op de basisverzekering gehouden.

Naar verluidt buigt het kabinet zich morgen in de ministerraad opnieuw over
het ziektekostenstelsel. Aanvankelijk wilde premier Balkenende pas in januari
verder praten. Maar nu deze week informatie van de landsadvocaat naar buiten
kwam , eist de Kamer nog voor het kerstreces opheldering. Waarnemend minister De
Geus ( Volksgezondheid ) zei gisteren met een brief te komen als de discussie over
het basisstelsel in de ministerraad is afgerond.


TAIL :
Nationale economie ; Economie

