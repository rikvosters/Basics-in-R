DOCUMENT : 4 of 80

PAPER : NRC Handelsblad

DATE : December 14, 2002


BYLINE : GUUS VAN HOLLAND

SECTION : Sport ; Pg. 10

LENGTH : 1736 words

BODY :

HEADLINE : De blijheid van een eenzame ster

De lach verdwijnt niet gauw van het gezicht van Pius Ikedia. De 22-jarige
dribbelaar uit Nigeria heeft het moeilijk in Nederland. Maar eens , weet hij , zal
hij weer zijn veel geroemde kunsten vertonen. Al is het alleen maar voor zijn
moeder.

Hij heeft zijn muts tot ver over zijn oren getrokken. Want het is erg koud
wanneer we de driehonderd meter van het stadion naar zijn flat overbruggen. Hij
vindt het zo koud dat hij in de warme woonkamer zijn muts op houdt. Maar als de
televisie aangaat en hij op een Duitse zender voetbal vindt , gaat de muts af en
verschijnt een brede lach op zijn gezicht. Een lach die de komende uren niet zal
verdwijnen. Of hij nu over voetbal praat , zijn blessures , zijn jeugd in Lagos ,
zijn moeder , zijn zeven zusters en broers of over de eenzaamheid in zijn kleine
Groningse woning. Pius Nelson Ikedia blijft lachen.

Kinderlijke blijheid is het. Wanneer hij loopt over straat of later door de
kamer danst Pius Ikedia. Onmiskenbaar is hij de kleine dribbelaar die mij in mei
1999 tijdens het wereldkampioenschap voor junioren in Nigeria in vervoering
bracht. Hoe hij met zijn kromme beentjes langs verdedigers flitste dat was nog
eens hartverwarmend. In Enugu , zevenhonderd kilometer ten oosten van Lagos waar
de armoe , chaos en agressie je bij de keel grijpen , vond ik hem 's avonds
zwijgend in het hotel. Zijn spel leek op dat van Garrincha , de legendarische
Braziliaan , zei ik. Pius dook onder zijn baseballpet en glimlachte.

Hij herinnert zich de ontmoeting. Hoe een Nigeriaanse journalist mij hem te
koop aanbood. You will be a rich man , my friend. Hij geeft toe dat hij toen
zwijgzaam was , hoewel daar gezien zijn schitterende spel in het volle stadion
van Enugu geen reden voor was. «Als je beroemd bent in Nigeria , wil iedereen wat
van je. Ze willen geld , ze willen je helpen voor geld. En als je niet helpt , of
geen geld geeft , bedreigen ze je. Ik vertrouwde u niet.»

Een jaar later maakte Pius Ikedia zijn opwachting bij Ajax. Ze noemden hem
de nieuwe Garrincha , omdat hij net als de Braziliaanse legende klein was en
kromme benen had , en de ene tegenstander na de andere passeerde. Ze waren gek
met de Nigeriaanse rechtsbuiten. Coach Adriaanse vertroetelde hem. «Hij zei
altijd tegen me : »Je bent als een zoon voor me Pius , wij gaan het samen maken«.»
Sjaak Swart , de legendarische rechtsbuiten van Ajax , ontfermde zich over hem.
Hij vertelde hem dat hij moest «gaan en gaan» , hoe hij de bal beter kon
voorzetten en zijn spel moest doseren. Van Swart kreeg hij een videoband over
Garrincha. «Kijk , daar ligt de cassette. Ik speel hem vaak af , als er geen
voetbal op televisie is en ik hier alleen ben op mijn kamer. Dan geniet ik
weer.»

Hij zet zijn ijsmuts weer op , gaat achterover op de bank liggen en kijkt
naar buiten. De zon schijnt naar binnen. Afgelopen zomer werd Pius Ikedia door
Ajax verhuurd aan FC Groningen. Het leerproces heeft een wending genomen. Hij
heeft te hard getraind en kreeg voortdurend blessures. Hij wilde zo graag , hij
wilde acties maken , zoals hij gewend was , thuis in Nigeria , zoals in zijn jeugd ,
toen iedereen hem bewonderde om zijn stijl. «Always go and go. Dat is het mooie
van voetbal. Maar hier moet ik anders spelen , een pauze nemen , meeverdedigen.
Dat was zwaar. Toen kwam ook een andere trainer , Koeman. Die hield niet van mijn
stijl. Die hield niet van mij. Adriaanse wel. Van hem kreeg ik complimenten en
altijd advies. Adriaanse was als een echte vader voor me.»

Ook nu is hij weer geblesseerd. Eerst een spierscheuring , toen hamstrings ,
nu weer zijn lies. «Ik moet rust nemen , niet te veel willen. Dan komt het wel
goed , zeggen ze. Na de winter , als het niet meer koud is , en ik in Lagos bij
mijn familie ben geweest , komt het weer goed» , belooft hij. Hij kijkt er naar
uit , naar 23 december. Dan gaat hij voor twee weken naar het nieuwe huis dat hij
voor zijn familie heeft laten bouwen. Dan zijn al zijn vijf zusters er met hun
man , en zijn twee broers met hun vrouw. Thuis bij «mom» , de vrouw aan wie hij
alles te danken heeft.

«Mijn moeder is alles voor me.» Hij lacht en doet zijn ijsmuts weer af. «Ze
is nu oud. Ze heeft een zwaar leven gehad. Ze heeft acht kinderen opgevoed en te
eten moeten geven. Toen ik drie was overleed mijn vader. Mijn moeder kookte en
verkocht dat eten aan de mensen op straat of aan de winkels. Soms kregen we geld
van een oom. In Nigeria is het moeilijk. Er is agressie , misdaad , corruptie en
moord. Als kind was ik bang , voor iedereen. Iedereen was bang , niemand was te
vertrouwen , alleen je familie.»

Wat deed je anders dan voetballen ? Op straat , in het zand , op blote voeten.
«Je dacht toch niet dat we voetbalschoenen hadden ? Je was al blij dat je een bal
had. Nu neem ik vaak voetbalschoenen mee naar Nigeria en geef die aan jongens
die vlak bij mijn moeder wonen of gewoon aan andere kinderen.»

Zijn moeder heeft ervoor gezorgd dat Pius en zijn oudere broers en zusters
naar school konden. «Mijn oudste broer heeft farmacie gestudeerd en heeft nu een
apotheek. Die heb ik voor hem gekocht. Al mijn geld gaat naar mijn familie , mijn
moeder en vrienden die mij bellen omdat ze willen studeren of een huis willen
kopen. In Nigeria blijf je familie altijd trouw. Wie het gemaakt heeft , verzorgt
degene die het niet gemaakt hebben.»

Tot zijn zestiende voetbalde Pius op straat. Trainen , wat was dat ? Een
trainer , wat was dat ? Hij voetbalde , vijf tegen vijf , zes tegen zes. «Veldslagen
waren dat. Altijd liepen er mannen rond om met je te praten. »Kom bij ons
voetballen , ik bied je geld.« Zo ben ik bij mijn eerste club Benin Insurance
gekomen. Mijn moeder wilde dat niet. Ze hield niet van voetbal. Je raakte er
maar door gewond , je kon beter studeren. Maar andere mensen moedigden me aan : ze
zeiden dat ik een hele goede profvoetballer kon worden.»

Maar Benin Insurance was allerminst een ideale club. Het was weliswaar een
profclub , maar geld werd er niet betaald. «Volgens het contract kreeg ik honderd
dollar per maand. Maar ik kreeg het zelden. Ik moest zelf kleren , schoenen en
eten kopen. Het was een frustrerende periode. Voor een uitwedstrijd zat je soms
twee dagen in een oude bus , over slechte wegen. Wat je deed was slapen , muziek
luisteren , kaarten en naar buiten kijken. Dan een wedstrijd spelen en twee dagen
terugreizen. Grote clubs in Nigeria wilden mij wel hebben. Maar de voorzitter
wilde me niet verkopen. Hij wachtte op een grote Europese club , zei hij. Dan kon
hij geld aan mij verdienen. Na twee jaar was mijn contract afgelopen en ben ik
weggegaan.»

In Ivoorkust , bij de club Asec Mimosas , leerde hij de professionale
voetbalcultuur kennen. De faciliteiten waren goed , hij werd betaald , kreeg een
goede begeleiding en : er werd serieus getraind. «Eindelijk» , bekent hij met nog
steeds die brede lach op zijn gezicht. «Want tot mijn zeventiende had ik geen
trainer nodig. Ik voetbalde zoals ik wilde voetballen. Always go and go. Het
publiek vond het prachtig. Ik werd een ster. Ik kreeg aandacht. Mensen van clubs
uit Europa kwamen naar me kijken en wilden me kopen. Ik voelde me gelukkig
worden. Mijn moeder werd gelukkig. Ze zag dat ik het ging redden en toch rijk
zou worden. Naar Europa , net als Okocha , Kanu en Finidi. In Europa groeide het
geld. Dat was goed voor mijn familie en vrienden , zei ze.»

Barcelona meldde zich bij hem. Hij werd gevraagd een maand te komen trainen.
Het was november 1997. Het was koud en het regende elke dag , herinnert Ikedia
zich. «Maar Gerard van der Lem , de assistent-trainer , trainde elke dag met mij.
Louis van Gaal keek toe als Van der Lem me uitdaagde voor
een-tegen-een-wedstrijdjes. Hij was zelf buitenspeler geweest , zei hij. Hij vond
me fantastisch. Hij leerde me voorzetten geven. Ik passeerde hem elke keer
gemakkelijk. Van Gaal stond te klappen in zijn handen. Maar toen ik naar huis
ging , wist ik dat het niks zou worden. Er was iets met geld en de agent die voor
mij bemiddelde kon niet tot een overeenkomst met Barcelona komen. Dat is me
verteld. Of het zo is , weet ik niet. Misschien was ik toch nog niet goed
genoeg.»

Nog even gloorde hoop bij de familie Ikedia. Feyenoord en Roda JC vroegen
hem voor een proeftraining. Maar hij hoorde er nooit meer iets van. «Moest ik
nog wel doorgaan ? Mijn moeder zei : »Kom op Pius , ik heb je geleerd door te
zetten. Je kunt het , jij bent de beste«. Mijn Nigeriaanse bondscoach Disu zei
het : »Jij wordt de beste Nigeriaan die er ooit is geweest«.» Pius geloofde de
mensen niet. «Ik begon te twijfelen. Was ik wel een goede voetballer ? Was mijn
stijl wel goed genoeg voor Europees topvoetbal. Always go and go , dat kon zeker
niet in het echte voetbal ? »

Op het wereldkampioenschap voor junioren in 1999 in Nigeria bracht Pius
Ikedia de toeschouwers toch weer in vervoering. In de stadions van Lagos , Ibadan
en Enugu slalomde hij door de verdedigingen. Op de tribunes werd gedanst en
gezongen en Pius voelde zich in zijn element. Samen met Julius Aghahowa leek hij
Nigeria rechtstreeks naar de wereldtitel te loodsen. Maar in Enugu verloor
Nigeria in de halve finale van Mali : 35.000 toeschouwers verlieten treurend het
stadion. Pindaverkopers gooiden hun waar weg , jongens sloegen zich tot bloedens
toe tegen het hoofd , mannen zaten huilend op straat. 's Avonds trof ik Ikedia in
het hotel , waarvan de voordeur door supporters was besmeurd met modder. Pius
herinnert zich het verdriet. «Ik was net gekozen tot de op een na beste speler
van het toernooi. Maar ook ik was verdrietig. Als we wereldkampioen waren
geworden , was ik meteen naar Europa verkocht.»

Hij is nu in Europa. Eerst bij Ajax , hij blonk uit tegen PSV en Feyenoord en
voelde zich in goede handen bij zijn «vader» Co Adriaanse. Nu zit hij in
Groningen , alleen in zijn flatje , ver van Amsterdam , waar hij net vrienden had
gemaakt. Maar van somberheid wil hij niets weten. Hij heeft sinds een paar weken
een vriendin , in Amsterdam. Hij schenkt limonade , veegt de gemorste druppels
gewetensvol van de tafel en werpt een blik op de televisie waarop nog steeds
wordt gevoetbald. «He , die speler die voor Dinamo Moskou scoorde , is mijn
vriend , Obiorah» , kraait hij plotseling. «Hij speelt nu in Moskou. Nee , daar wil
ik echt niet heen. Ajax zal mij nodig hebben. Straks als ik groot en sterk ben ,
kom ik terug in Amsterdam. Mijn moeder heet Hope. Zij is mijn steun.»

Pius Ikedia : «Adriaanse was als een echte vader voor me». ( Foto Sake
Elzinga )


TAIL :
Voetbal ; Sport

