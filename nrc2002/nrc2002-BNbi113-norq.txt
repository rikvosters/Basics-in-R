DOCUMENT : 113 of 123

PAPER : NRC Handelsblad

DATE : December 9, 2002


BYLINE : DOOR EEN ONZER REDACTEUREN

SECTION : Binnenland ; Pg. 7

LENGTH : 360 words

DATELINE : ROTTERDAM , 9 DEC.

BODY :

HEADLINE : Veel uitval van treinen rond hoofdstad

Door uitgelopen werkzaamheden was Amsterdam vanmorgen slecht bereikbaar per
spoor. Er vielen «tientallen» treinen uit , aldus een woordvoerder van NS. Vooral
treinen uit de richting Den Helder-Enkhuizen en Utrecht-Eindhoven ondervonden
hinder. Tussen Arnhem en Nijmegen was vandaag in het geheel geen treinverkeer
mogelijk , eveneens wegens uitgelopen werkzaamheden.

Op en rond Amsterdam Centraal werden het afgelopen weekeinde in opdracht van
Railinfrabeheer aanpassingen uitgevoerd aan seinen , wissels , bovenleidingen en
het beveiligingssysteem. Vanmorgen waren de seinen volgens een woordvoerder van
Railinfrabeheer «nog niet goed op orde». «Ze bleken niet te werken. Dan moet je
gaan testen om te kijken waar het probleem zit.» Ook het aanleggen van een
nieuwe bovenleiding was vertraagd.

Aan het begin van de ochtendspits kreeg NS van Railinfrabeheer te horen dat
een aantal sporen op Amsterdam CS nog niet kon worden vrijgegeven. Volgens een
NS-woordvoerder in Amsterdam was er tevoren wel rekening mee gehouden dat er
vanmorgen «wat handmatig bijgestuurd» zou moeten worden , maar werd NS verrast
door het uitvallen van hele sporen. «Er wordt wel gekeken of wij dit soort zaken
kunnen claimen» , aldus een woordvoerder van de NS in Utrecht.

Bij Amsterdam trad vanmorgen verder nog een stroomstoring op. Bij Weesp was
er een wisselstoring door ijsafzetting. Die problemen waren rond half negen
opgelost.

Reizigers kunnen de vertragingen volgens de gangbare regeling verhalen op
NS. Halverwege de ochtend werd de reguliere dienstregeling langzaam hervat.

De werkzaamheden op Amsterdam CS maken deel uit van een omvangrijke operatie
van Railinfrabeheer , die nog zeker een week voortduurt. Op 15 december moeten
een gewijzigd beveiligingssysteem , zeventien nieuwe wissels en een verlengd
spoor 15a in gebruik worden genomen. De werkzaamheden zijn nodig om eind 2004
meer en langere treinen te kunnen toelaten op Amsterdam Centraal.

Tussen Arnhem en Nijmegen liepen het afgelopen weekeinde werkzaamheden aan
een spoorbrug in Oosterbeek uit , waardoor daar vandaag in het geheel geen
treinen reden.


TAIL :
Spoorwegen ; Verkeer en Vervoer

