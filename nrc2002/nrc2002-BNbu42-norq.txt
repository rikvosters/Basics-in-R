DOCUMENT : 42 of 111

PAPER : NRC Handelsblad

DATE : December 12, 2002


BYLINE : DOOR EEN ONZER REDACTEUREN

SECTION : Buitenland ; Pg. 6

LENGTH : 378 words

DATELINE : ROTTERDAM , 12 DEC.

BODY : 

HEADLINE : Positie leider Senaat onder druk in VS

De positie van de leider van de Republikeinse meerderheid in de Amerikaanse
Senaat , Trent Lott , is onder druk komen te staan nadat hij volgens sommigen de
suggestie zou hebben gewekt sympathie te hebben voor het vroegere beleid van
rassenscheiding.

Lott verontschuldigde zich begin deze week voor een tweede keer nadat hij
vorige week tijdens een bijeenkomst ter gelegenheid van de viering van de
honderdste verjaardag van Congreslid Strom Thurmond zei dat de Verenigde Staten
«niet al deze problemen zouden hebben gehad» wanneer Thurmond tot president zou
zijn verkozen.

Thurmond , de langstzittende senator in de geschiedenis van de Verenigde
Staten , stelde zich in 1948 verkiesbaar voor het presidentschap. In die tijd was
hij een uitgesproken voorstander van het toen nog in het zuiden van de Verenigde
Staten bestaande segregatiebeleid.

Volgens Lott was zijn opmerking niet kwetsend bedoeld en «een fout van het
hoofd , niet van het hart». Maar critici zijn niet overtuigd , zeker niet nadat is
gebleken dat Lott zich in dit verband niet voor het eerst positief heeft
uitgelaten over Thurmond.

Zo is gebleken dat Lott in 1980 na een toespraak van Thurmond waarin hij
zijn steun uitsprak voor de toenmalige presidentskandidaat Ronald Reagan vrijwel
identieke bewoordingen gebruikte om zijn sympathie voor Thurmond kenbaar te
maken. «Als we deze man dertig jaar geleden hadden gekozen , dan zouden we de
rotzooi van vandaag niet hebben gehad» , aldus Lott destijds.

Een woordvoerder van Lott heeft gezegd dat ook die opmerking geen betrekking
had op Thurmonds racistische sympathieen uit het verleden , maar op de
economische toestand waarin het land verkeerde onder Reagans voorganger , Jimmy
Carter.

Ook het Witte Huis voelde zich genoodzaakt het voor Lott op te nemen en liet
woordvoerder Ari Fleischer zeggen dat Bush' vertrouwen in de Senaatsleider
«onbetwistbaar» is.

Maar Nancy Pelosi , de nieuwe leider van de Democratische minderheid in het
Huis van Afgevaardigden zei : «Hij kan zich verontschuldigen zo vaak hij dat wil.
Maar het neemt het gevoel dat hem die dag tijdens dat feest is ontglipt niet
weg.»


TAIL : 
Discriminatie ; Parlement ; Binnenlandse politiek ; Politiek en Staat ; 
Recht ; Staatsrecht ; Criminaliteit ; Delicten

