DOCUMENT : 14 of 123

PAPER : NRC Handelsblad

DATE : December 14, 2002


BYLINE : DOOR EEN ONZER REDACTEUREN

SECTION : Binnenland ; Pg. 2

LENGTH : 269 words

DATELINE : ROTTERDAM , 14 DEC.

BODY :

HEADLINE : Wake in kerk voor vluchteling

In kerken in meer dan zeventig steden en dorpen wordt vannacht een wake
gehouden om aandacht te vragen «voor het lot van asielzoekers en vluchtelingen
in ons midden». De landelijke Raad van Kerken , het Vluchtelingenwerk , en de
bisdommen Rotterdam en Utrecht ondersteunen de actie.

Tijdens de nachtwakes , voorafgaan aan de derde zondag van Advent , zullen
vluchtelingen vertellen over hun persoonlijke ervaringen. Ook zal de noodklok
luiden. In ruim 200 kerken en op internet kunnen belangstellenden een petitie
ondertekenen. Daarin roepen ze de regering op eenmalig pardon af te kondigen
voor asielzoekers , die al enkele jaren in Nederland verblijven en afkomstig zijn
uit landen «met een recent verleden van burgeroorlogen en ernstige
mensenrechtenschendingen». Volgens de petitie moeten ze op humanitaire gronden
een verblijfsvergunning krijgen.

De wake is een initiatief van Peter Dullaert , pastoraal werker te Deventer.
Hij zegt dat «schrijnende gevallen van legale vluchtelingen» steeds dichterbij
komen. Hij doelt op «oude» vluchtelingen die nog vallen onder de oude
vreemdelingenwet die gold tot april vorig jaar. Deze vluchtelingen worden na
jarenlang verblijf in Nederland zomaar op straat gezet , terwijl hun asielverzoek
nog niet is afgehandeld , zegt Dullaert. «Ze kloppen steeds vaker aan bij de
kerk , omdat ze nergens anders terecht kunnen.» Sinds oktober biedt Dullaert
onderdak aan een Iraans gezin.


TAIL :
Demonstraties ; Asielzoekers ; Christendom ; Levensbeschouwing ; Religie ;
Maatschappij ; Bevolking ; Migratie ; Vluchtelingen ; Politiek en Staat ;
Binnenlandse Politieke Onrust

