DOCUMENT : 97 of 111

PAPER : NRC Handelsblad

DATE : December 9, 2002


BYLINE : DOOR ONZE CORRESPONDENT

SECTION : Buitenland ; Pg. 4

LENGTH : 469 words

DATELINE : MOSKOU , 9 DEC.

BODY :

HEADLINE : Georgie treedt tot vreugde van Poetin op tegen Tsjetsjenen

Georgie heeft een Tsjetsjeen uitgeleverd die door Moskou wordt verdacht van
betrokkenheid bij bomaanslagen op flatgebouwen in Moskou en Volgodonsk in 1999.
De Georgische politie hield zaterdag tegelijkertijd een klopjacht op Tsjetsjenen
in de hoofdstad Tbilisi.

President Vladimir Poetin prees zijn Georgische collega Edoeard Sjevardnadze
vandaag om diens «resolute optreden in de strijd tegen het terrorisme». De beide
leiders stonden eerder dit jaar nog op voet van oorlog wegens de veronderstelde
meegaandheid van Georgie jegens Tsjetsjeense rebellen.

Volgens de Russische justitie vervoerde en installeerde de 36-jarige Joesif
Krymsjamchalov de bommen die indertijd ruim driehonderd Russische levens eisten.
Krymsjamchalov liep vrijdagnacht in een Georgische hinderlaag bij de grens met
Azerbajdzjan. Bij een schietpartij kwamen vijf Tsjetsjenen om ; zij bliezen
zichzelf op toen hun munitie opraakte. Een andere verdachte van de aanslagen ,
Timoer Batsjajev , kwam daarbij om het leven.

Terwijl Krymsjamchalov op het vliegtuig naar Moskou werd gezet , richtte de
politie in Tbilisi wegversperringen op en hield huiszoekingen bij de
Tsjetsjeense diaspora , waarbij tachtig mensen van hun bed werden gelicht en
twaalf gearresteerd. Volgens de politie betrof het «anti-criminele actie» die
niet speciaal tegen Tsjetsjenen was gericht.

De Georgische overheid treed sinds augustus onder druk van Moskou en
Washington agressiever op tegen Tsjetsjeense rebellen. Sinds 1999 biedt Georgie
onderdak aan tienduizenden Tsjetsjeense vluchtelingen. De aan Tsjetsjenie
grenzende Pankisi-vallei was lang een vrijhaven voor rebellen , Moskou verweet
Georgie ook de doorvoer van wapens en islamitische vrijwilligers te tolereren.
Eind augustus vielen Georgische politietroepen de Pankisi-vallei binnen.

Russische media brengen de actie tegen de Tsjetsjenen in Tbilisi in verband
met dreigementen van Movladi Oedoegov , oud-woordvoerder van de rebellen.
Oedoegov gaf in de Georgische krant Tribune commentaar op de dreigende
uitlevering aan Moskou van drie Tsjetsjeense strijders. «Als Georgie dit
doorzet , zal het daarvoor duur betalen» , zou Oedoegov hebben gezegd. Later
ontkende hij op tv dat hij de overheid had willen bedreigen.

Ook Chizri Aldamov , de Tsjetsjeense gezant in Georgie , werd zaterdag van
zijn bed gelicht. Hij is met hartklachten in een ziekenhuis opgenomen. «Ze
hebben foto's genomen en vingerafdrukken» , zegt hij telefonisch vanaf zijn
ziekenhuisbed. Aldamov wil niet publiekelijk van een razzia spreken. «Ze zeggen
dat deze actie tegen de misdaad is gericht , dus daar vertrouw ik op.» Een andere
Tsjetsjeense woordvoerder bestempelde de actie echter als «stalinistisch».


TAIL :
Burgeroorlogen ; Buitenlandse betrekkingen ; Terrorisme ; Politiek en Staat
; Binnenlandse Politieke Onrust

