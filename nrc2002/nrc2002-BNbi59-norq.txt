DOCUMENT : 59 of 123

PAPER : NRC Handelsblad

DATE : December 12, 2002


BYLINE : DOOR ONZE REDACTEUR JOEP DOHMEN

SECTION : Binnenland ; Pg. 3

LENGTH : 945 words

DATELINE : DEN HAAG , 12 DEC.

BODY :

HEADLINE : Feteren ambtenaar geen incident ; CORRUPTIE

Klokkenluider Bos sprak over meer dan honderd corrupte ambtenaren. De
commissie telt er hooguit vijftien.

Een ambtenaar van Rijkswaterstaat die op kosten van een aannemer naar Italie
reist voor het bezoeken van een voetbalwedstrijd. Een hoofddirecteur-ingenieur
van Rijkswaterstaat en een gedeputeerde die op kosten van een bouwbedrijf
uitstapjes maken en dineren. Weer andere ambtenaren en bestuurders konden
rekenen op een dagje zeilen , een enveloppe met inhoud of een gesponsord
jubileumfeest.

Het hoofdstuk «Bouwgerelateerde integriteitsschendingen : uitzondering of
regel ? » van het rapport De bouw uit de schaduw van de commissie bouwnijverheid
geeft inzicht in de kleurrijke technieken van de bouwbedrijven bij het omkopen
en paaien van overheidsdienaren.

Het was vorig jaar ex-directeur Ad Bos van Koop Tjuchem die in het
tv-programma Zembla verklaarde dat het aantal omkoopbare ambtenaren «niet stopt
bij honderd». Verder zei hij dat veel meer dan vijftig ambtenaren van
Rijkswaterstaat zich hebben laten omkopen.

De enquetecommissie neemt die beschuldiging in haar rapport niet over. Ze
concludeert dat door Bos het bewijs dat honderden ambtenaren omkoopbaar zijn
«niet geleverd» is. De commissie , die zelf overigens geen diepgaand onderzoek
heeft gedaan naar corruptie , meent geen aanwijzingen te hebben dat
«bouwgerelateerde integriteitsschendingen door ambtenaren een structureel
verschijnsel zijn».

Wel zegt de commissie bezorgd te zijn over «het groot aantal meldingen dat
is gedaan van vermoedelijke integriteitsschendingen». Het gaat om een groep van
vijftien ambtenaren over wie meerdere tips binnenkwamen uit de bouwsector. De
ambtenaren maakten reizen naar het buitenland op kosten van bouwbedrijven en
namen , incidenteel , geld aan. Of de ambtenaren wederdiensten verleenden aan de
bedrijven , waardoor sprake is van omkoping , is niet uitgezocht door de
commissie. De commissie wilde het justitieel onderzoek niet in gevaar brengen.

De conclusies over de integriteit trekt de commissie op basis van al bekende
corruptiegevallen bij overheidsdiensten , informatie van Bos , verklaringen in de
openbare verhoren en tips die tijdens het onderzoek zijn ontvangen.
Integriteitsproblemen deden zich voor bij Rijkswaterstaat Noord-Holland ,
Rijksgebouwendienst , Railinfrabeheer , de gemeenten Hoorn , Veendam , Harlingen ,
Den Helder en de provincies Zuid-Holand en Noord-Holland.

De commissie constateert dat het overgrote deel van de integriteitsproblemen
zich voordoet bij ambtenaren uit Noord-Holland ( Rijkswaterstaat , provincie en
gemeenten ) . De omvang van de meldingen baart de commissie «zorgen». De
oververtegenwoordiging van ambtenaren uit Noord-Holland komt , volgens de
commissie , doordat dat het werkgebied was van klokkenluider Bos. In andere
regio's beschikte de enquetecommissie niet over zo'n informatiebron.

De commissie heeft ook de integriteit en het bijbehorende beleid per
overheidsinstantie beoordeeld. Zo constateert de commissie dat het
integriteitsbeleid bij Rijkswaterstaat nog steeds «een papieren tijger» is. Bij
de dienst is echter geen sprake van structurele integriteitsschendingen. Wel is
er aanleiding om zorgvuldig onderzoek toe doen naar aard en omvang van met name
de directie Noord-Holland. De enquetecommissie kreeg meerdere meldingen van het
aannemen van giften door ambtenaren , ook van ambtenaren tegen wie nog geen
justitieel onderzoek loopt.

De commissie hoorde tijdens haar onderzoek slechts van een geval van
integriteitsschending bij de Rijksgebouwendienst ( Rgd ) . De commissie vraagt in
het rapport af of dit veroorzaakt wordt door «het feit dat
integriteitsschendingen hier simpelweg niet voorkomen of dat dit wellicht
veroorzaakt wordt door de geringe aandacht die er bij de Rgd lijkt te bestaan
voor het onderwerp integriteit en de handhaving ervan». De commissie zegt uit
verschillende bronnen informatie te hebben over mogelijke niet-integere
gedragingen van Rgd-ambtenaren. Verder constateert de commissie dat er bij de
Rgd «weinig aandacht is geweest» voor handhaving van integriteit.

Bij de provincie Zuid-Holland is volgens de commissie «op grote schaal»
sprake geweest van integriteitsschendingen bij de afdeling Beheer en Onderhoud.
Verder onderzoek naar mogelijke onregelmatigheden is ook bij andere provincies
wenselijk , stelt de commissie. Bij enkele van de vier genoemde gemeenten lijkt
sprake van relaties tussen aannemers en ambtenaren die leiden tot misbruik van
bevoegdheden door ambtenaren en tot smeerpraktijken.

De commissie onthult in het rapport dat justitie niet altijd adequaat heeft
gehandeld in de bestijding van corruptie en fraude in de bouw. Het rapport geeft
het voorbeeld van een voor het bouwconcern Koop belastend Fiod-rapport. Daarin
staat «van de zijde van Koop Tjuchem werd duidelijk gemaakt dat er
steekpenningen werden betaald in Nederland en in het buitenland». De Fiod komt
tot de conclusie kwam desondanks tot de conclusie dat er «geen aanleiding»
bestond voor verder onderzoek. Het Fiod-standpunt wordt gedeeld door de
hoofdofficier van justitie in Groningen , mr. Moraal. Die schrijft in november
2000 een brief aan procureur-generaal mr. Hulsenbek dat hij , net als de Fiod van
mening is dat er geen verdenking is van omkoping van ambtenaren.

Mede door «de weigering van het bedrijf om verdere informatie te
verstrekken» heeft hij besloten «om de zaak verder te laten rusten» , zo schrijft
Moraal. Procureur-generaal Hulsenbek onderschrijft , in zijn antwoordbrief , het
standpunt van de hoofdofficier om de zaak te laten rusten.


TAIL :
Fraude en corruptie ; Bouwnijverheid ; Economie ; Bedrijfstakken ; Recht ;
Criminaliteit ; Delicten

