DOCUMENT : 35 of 80

PAPER : NRC Handelsblad

DATE : December 12, 2002


BYLINE : DOOR ONZE CORRESPONDENT KARIN DE MIK

SECTION : Sport ; Pg. 11

LENGTH : 579 words

DATELINE : LEEUWARDEN , 12 DEC.

BODY :

HEADLINE : Vroeg begonnen Elfstedenkoorts boven vriespunt

Met de voorspelling van dooi komt ook een einde aan een vroeg uitgebroken
Elfstedenkoorts. Weermannen- en vrouwen liggen onder vuur.

«It giet net oan.» ( Het gaat niet door ) . Voorlopig nog niet tenminste en
wellicht dit jaar helemaal niet. Het mag dan vandaag overdag nog vier graden
vriezen in Friesland , de weersvoorspellingen zijn «slecht» , zegt voorzitter Henk
Kroes van de Vereniging De Friesche Elf Steden. «Als het volgende week plus vijf
wordt , is het over en uit. Al kan het volgende week zo weer beginnen te
vriezen.» Jammer is het wel , de voorspelde dooi. «Want het ijs ligt er zo mooi
in». Aan de andere kant : het is nog vroeg in het seizoen. Een keer werd een
Elfstedentocht verreden in december : op 16 december 1933. Ook in 1946 was hij
voor de 28ste december uitgeschreven , maar dooi gooide roet in het eten.
Uiteindelijk werd hij op 8 februari 1947 geschaatst.

Het ijs in Friesland is onbetrouwbaar. De marathon op natuurijs op het
Nannewijd bij Oudehaske gaat morgen dan ook niet door. Gisteren zakte
ploegleider Richard van Kempen van NUON er tijdens een training door het ijs. De
KNSB gaf vandaag geen toestemming voor de tocht over 80 of 100 kilometer over
het bevroren meer.

De Elfstedenkoorts sloeg eind vorige week vooral buiten Friesland toe. Henk
Kroes wilde toen al niet voorspellen of de zestiende editie van de Tocht der
Tochten zou doorgaan. Geduldig legde hij het aan de talloze landelijke media
uit : «Wij roepen pas een tocht uit als het ijs er ligt en niet op basis van
voorspellingen.» En het meeste water ligt nog open , verklaart hij. «Het moet nog
wel even doorvriezen , voordat we op de meren kunnen schaatsen.»

Kroes vindt dat de Elfstedengekte dit jaar wel erg bijtijds is losgebroken ,
al heeft hij begrip voor alle mediavragen. «Regionale journalisten kunnen zelf
zien dat er nog te weinig ijs ligt , maar mensen uit de rest van het land niet.»
De voorzitter van de Elfstedenvereniging is van oordeel dat de weermannen en
-vrouwen met hun modellen voor ijsaangroei verwachtingen hebben gewekt die de
vereniging niet kon waarmaken. Hij sprak daarover met de Friese weerman Piet
Paulusma. «Zij gaan uit van ideale omstandigheden , van een situatie van
ijsaangroei op een plek. Op het slootje voor mijn huis groeit het ijs wel aan ,
maar als vereniging hebben we te maken met invloeden van stroming , bruggen ,
wakken en wind op een traject van 200 kilometer.»

Schaatshistoricus Johannes Lolkama noemt het een voordeel dat het water koud
is. «Als de vorst terugkomt , groeit het ijs sneller aan.» Daarvoor zijn minimaal
twee weken met 's nachts strenge vorst ( 10-15 graden ) nodig. «Januari en
februari zijn de meest ideale maanden , dus het kan nog best.»

De vereniging liep de afgelopen dagen de draaiboeken na. Want als het ijs er
ligt , is de organisatie rond , verzekert Kroes. Deze week krijgen alle 32.000
leden hun ledenpas thuisgestuurd. De helft daarvan heeft startrecht en mag
meedoen aan een eventuele Elfstedentocht. Tevens zijn 5.250 van de 17.000 leden ,
die een startkans hadden , ingeloot. Zij wachten in spanning de brief met
ledenpas af , omdat daarin staat of ze tot de gelukkigen behoren die eventueel de
schaatsklassieker mogen rijden. Morgen vindt de reguliere jaarvergadering plaats
van de leden van de Elfstedenvereniging in Leeuwarden , waar ijsmeester Piet
Venema afscheid neemt. Zijn opvolger is Jan Oostenbrug , voorzitter van het
gewest Friesland van de KNSB.


TAIL :
Schaatsen ; Sport ; Wintersport

