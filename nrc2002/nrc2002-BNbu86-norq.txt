DOCUMENT : 86 of 111

PAPER : NRC Handelsblad

DATE : December 10, 2002


BYLINE : DOOR ONZE CORRESPONDENTEN

SECTION : Buitenland ; Pg. 4

LENGTH : 602 words

DATELINE : BRUSSEL/ISTANBUL , 10 DEC.

BODY :

HEADLINE : EU wil in 2004 over Turkije beslissen ; Erdogan : EU meet met twee maten

De ministers van Buitenlandse Zaken van de Europese Unie zijn het eens over
een gezamenlijke opstelling ten aanzien van Turkije. Eind 2004 willen ze
beoordelen of medio 2005 onderhandelingen met Turkije kunnen beginnen.

EU-diplomaten verwachten dat Turkije grote bezwaren zal maken tegen dit
aanbod waarover de EU-minsiters het gisteravond in Brussel tijdens informeel
overleg eens werden. De Turkse «schaduwpremier» Recep Tayyip Erdogan heeft
gisteren fel uitgehaald naar de Unie. Volgens Erdogan meet de Unie met twee
maten.

Zowel de Deense voorzitter , minister Per Stig M[osol]ller , als de Duitse
minister van Buitenlandse Zaken , Joschka Fischer , zeiden vanmorgen dat alle
EU-landen zich gisteravond hebben kunnen vinden in het door Frankrijk en
Duitsland voorgestelde compromis. Nederland , Luxemburg en Oostenrijk hadden de
toezegging niet willen doen.

Groot-Brittannie , Italie , Spanje en Griekenland hadden geheel aan de Turkse
wens willen voldoen om eind deze week op de Europese top Kopenhagen een
definitieve datum voor het begin van onderhandelingen te horen. De conclusie van
de Deense voorzitterschap dat alle ministers van buitenlandse zaken zich bij het
Frans-Duitse voorstel neerleggen zal zwaar wegen in Kopenhagen , waar de Europese
regeringsleiders een definitief besluit moeten nemen. Nederlandse diplomaten
konden vanmorgen niet bevestigen of minister Jaap de Hoop Scheffer de toezegging
aan Turkije heeft aanvaard.

Erdogan verweet de Unie gisteren met twee maten te meten. Brussel eist van
Turkije dat het aan allerlei politieke criteria voldoet voordat
toetredingsonderhandelingen kunnen beginnen. Maar diezelfde eisen werden niet
gesteld , aldus Erdogan , aan Oost-Europese landen. Zo worden in Letland de
rechten van de Russisch-sprekende minderheid onvoldoende gerespecteerd , zei hij ,
en leven in Oost-Europa ongeveer zes miljoen Roma ( zigeuners ) in uiterst
moeilijke omstandigheden.

De uitval van Erdogan in Kopenhagen , waar hij overleg voerde met de Deense
premier Rasmussen , weerspiegelt de groeiende teleurstelling binnen de nieuwe
regering van Erdogans op de islam georienteerde AK-partij over de in Ankara's
ogen starre opstelling van de Europese Unie. Na de ingrijpende wetswijzingen van
augustus , waarbij onder andere de doodstraf werd afgeschaft , ging men er in
Turkije algemeen van uit dat de EU Ankara deze week op de top van Kopenhagen een
datum zou geven voor het begin van toetredingsonderhandelingen. Maar meer dan
een toezegging dat er in 2004 opnieuw naar het Turkse dossier gekeken zal worden
lijkt er vooralsnog niet in te zitten.

Inmiddels is Erdogan in de Verenigde Staten aangekomen , waar hij overleg zal
voeren met onder anderen president Bush. De Amerikaanse regering , die Turkijes
steun nodig heeft in een eventuele oorlog tegen Irak , heeft de afgelopen tijd
grote druk uitgeoefend op de landen van de EU om Turkije een datum te geven ,
maar die lobby-activiteit heeft in Brussel veel irritatie gewekt.

In een poging het voor Turkije ongunstige tij te keren heeft minister van
Buitenlandse Zaken Yakis inmiddels gesuggereerd , aldus de krant Radikal , om de
beslissing dan maar uit te stellen tot volgend jaar. Dat zou Turkije nog een
aantal extra maanden geven om hervormingen door te voeren. Maar ook in Turkije
verwachten weinig waarnemers dat dit voorstel in Kopenhagen nog enige kans zal
maken. Naar verluidt ziet president Ahmet Sezer af van zijn eerdere plannen om
naar Kopenhagen te komen om daar bij de politieke leiders te lobbyen omdat de
kaarten toch al geschud zouden zijn.


TAIL :
Buitenlandse betrekkingen ; Politiek en Staat

