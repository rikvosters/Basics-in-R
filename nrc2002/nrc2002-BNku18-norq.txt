DOCUMENT : 18 of 79

PAPER : NRC Handelsblad

DATE : December 13, 2002


BYLINE : DOOR SANDRA SMALLENBURG

SECTION : Kunst ; Pg. 8

LENGTH : 487 words

BODY :

HEADLINE : Lekker wegdromen bij Van Elk

Oude meesterwerken worden in de filmwereld nog wel eens in een nieuw jasje
gestoken. Denk aan de gehermonteerde en langere versie van Apocalypse Now of de
door Gus van Sant in kleur gefilmde remake van Psycho. Ook in de muziekindustrie
zijn remixen en covers heel gebruikelijk. Maar in de wereld van de beeldende
kunst , waar het draait om vernieuwing , originaliteit en authenticiteit , ligt dat
anders. Wanneer een kunstenaar teruggrijpt naar oude succesnummers , wordt dat
vaak gezien als een zwaktebod.

Toch is dat precies wat Ger van Elk ( 1941 ) doet op zijn tentoonstelling Het
Flatscreenproject. Ongeveer de helft van de werken is gebaseerd op films die hij
dertig jaar geleden maakte. Van Elk heeft ze alleen aangepast aan de eisen van
deze tijd. De oude beelden zijn van 16mm-film overgezet op een digitale drager
en ingekort tot zapbestendige fragmenten. Ze worden vertoond op ultramoderne
beeldschermen die zo plat zijn dat ze , netjes ingelijst in passe-partouts en
houten lijsten , als schilderijen aan de muur hangen.

«Filmische gedichten» noemt Van Elk deze digitale schilderijen. Eigenlijk
zijn het meer een soort schetsen : korte flarden film zonder verhaallijn of
climax. Bij sommige werken verandert het beeld zo langzaam dat de beweging
nauwelijks waarneembaar is. Zo is in het filmpje Some Natural Aspects of
Painting , oorspronkelijk uit 1971, alleen van heel dichtbij te zien dat de
afgebeelde persoon achtereenvolgens transpireert en kippenvel krijgt. Andere
werken bestaan uit eindeloze loops , van wuivende bomen of zoenende mensen -
esthetische beelden waarbij je heerlijk kunt wegdromen.

De kunst wordt daardoor rustgevende decoratie , vergelijkbaar met de video's
van haardvuurtjes of aquaria die je thuis op je televisie kunt afspelen. kunt
afspelen. Op het nieuwe werk The Waterfall - Eternal Family Piece stort een
oneindige hoeveelheid water van een bergwand naar beneden. Ongetwijfeld heeft
Van Elk hier de link willen leggen met de waterval in Duchamps kunstwerk Etant
Donnes. Mij deed het filmpje meer denken aan de kitscherige wandversiering in
Chinese restaurants.

Technisch is de tentoonstelling een hoogstandje. De ruimte mag dan volhangen
met elektronische apparatuur , er is geen stekker of snoertje te zien. Toch gaat
er door de steriele presentatie iets van de charme van de kunstwerken verloren.
De gelikte vormgeving past niet bij het melige karakter van de filmpjes. Zoals
de meeste popliedjes toch het beste klinken in hun originele uitvoering , ook al
zijn de opnames nog zo krakerig , zo horen ook de werken van Van Elk op ratelende
filmprojectoren vertoond te worden. Psycho was uiteindelijk ook het beste in
zwart-wit.

Ger van Elk , Het Flatscreenproject : zeven filmische gedichten 1971-2002.
Galerie De Expeditie , Leliegracht 47, Amsterdam. T/m 18 jan , wo t/m vr
10.30-18u , za 14-18u.


TAIL :
Literatuur ; Film ; Kunst en Cultuur ; Kunst ; Taal- en Letterkunde

