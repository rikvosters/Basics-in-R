DOCUMENT : 80 of 123

PAPER : NRC Handelsblad

DATE : December 11, 2002


BYLINE : DOOR EEN ONZER REDACTEUREN

SECTION : Binnenland ; Pg. 3

LENGTH : 224 words

DATELINE : WENEN , 11 DEC.

BODY :

HEADLINE : Collega's slaan man dood na kerstborrel in Wenen

Een 26-jarige Nederlander van Indiase afkomst is in de nacht van maandag op
dinsdag in de Oostenrijkse hoofdstad Wenen doodgeslagen. De lokale politie heeft
drie Indiers , collega's van het slachtoffer dat in Oostenrijk werkte ,
gearresteerd op verdenking van moord , zo meldden Oostenrijkse kranten vandaag.

Het incident had plaats in de wijk Alsergrund , na afloop van een kerstborrel
van de fastfoodketen waar de vier werkten. Volgens de Neue Kronen Zeitung
verschenen de drie verdachten zwaar beschonken op de borrel en werd hun de
toegang geweigerd. Toen het slachtoffer , in de kranten aangeduid als Johnny D. ,
rond half twaalf naar buiten kwam , ontstond er om onduidelijke reden ruzie.

De 25-jarige hoofdverdachte sloeg hem volgens de politie vervolgens met een
70 centimeter lang stuk hout verschillende malen op het hoofd. De andere twee
verdachten stonden erbij en keken toe. De Nederlander overleed niet veel later
op straat aan hoofdletsel. De Weense politie meldt dat zijn schedel is
gebarsten , aldus Der Standard.

Agenten konden de drie verdachten korte tijd later in hun woningen
aanhouden. In hun beschonken toestand waren ze op de plaats van het delict hun
mobiele telefoons verloren. Ondervraging bleek in eerste instantie onmogelijk.


TAIL :
Moord en doodslag ; Recht ; Criminaliteit ; Delicten ; Geweldsdelicten

