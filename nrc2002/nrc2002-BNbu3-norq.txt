DOCUMENT : 3 of 111

PAPER : NRC Handelsblad

DATE : December 14, 2002


BYLINE : DOOR ONZE CORRESPONDENT

SECTION : Buitenland ; Pg. 4

LENGTH : 298 words

DATELINE : ISTANBUL , 14 DEC.

BODY :

HEADLINE : Parlement in Turkije effent weg voor Erdogan

Het Turkse parlement heeft gisteren ingestemd met een nieuw pakket
grondwetswijzigingen. Als gevolg van de hervormingen , die mede tot doel hebben
Turkije dichter bij de Europese Unie te brengen , lijkt de weg open te liggen
voor Recep Tayyip Erdogan , de leider van de AK-partij , om alsnog premier van
Turkije te worden.

Bij de verkiezingen van 3 november mocht hij zich geen kandidaat stellen
omdat hij eerder veroordeeld was wegens aanzetten tot religieuze haat. Omdat
premiers in Turkije uit het parlement moeten komen , was dat ambt voor Erdogan
onbereikbaar. Door het pakket van vandaag , dat nog ondertekend moet worden door
president Sezer , lijkt dat obstakel echter genomen. Naar verwachting stelt
Erdogan zich kandidaat voor de deelverkiezingen in Siirt , begin volgend jaar.
Omdat zijn AK-partij de meerderheid heeft in het parlement lijkt hem , als hij in
Siirt wordt gekozen , het premierschap niet meer te kunnen ontglippen.

Zou Erdogan inderdaad op korte termijn premier worden , dan komt daarmee een
einde aan de verwarrende politieke situatie die in Turkije na de verkiezingen
heerst , waarbij Erdogan aan de politieke touwtjes trekt , maar vooralsnog geen
premier mag zijn. Deze week werd Erdogan nog door de Amerikaanse president Bush
ontvangen met hetzelfde protocol regeringsleiders , hoewel hij geen enkel
staatsambt vervult.

De clausule waarvan Erdogan profiteert , maakt deel uit van het grote complex
binnen de grondswetswijziging dat de vrijheid van meningsuiting beter wil
verankeren en zo Turkije dichter bij vervulling brengt van de criteria van
Kopenhagen ( de toegangseisen voor de Europese Unie waar elk-kandidaat lid aan
moet voldoen voordat onderhandelingen kunnen beginnen ) .


TAIL :
Binnenlandse politiek ; Regering ; Recht ; Politiek en Staat ; Staatsrecht

