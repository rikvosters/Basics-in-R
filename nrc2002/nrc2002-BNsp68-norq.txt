DOCUMENT : 68 of 80

PAPER : NRC Handelsblad

DATE : December 9, 2002


BYLINE : MAARTEN HUYGEN

SECTION : Sport ; Pg. 19

LENGTH : 706 words

BODY :

HEADLINE : Taboe op standsverschillen

Standsverschillen onder mensen worden vrijwel altijd in Nederlandse
tv-fictie vermeden. Toch levert de kwestie oud geld , nieuw geld , geen geld in
het dagelijkse leven botsingen op. Het is een ongemakkelijk onderwerp dat
meestal onbesproken blijft onder mensen van verschillende komaf.

Ook in tv-fictie zijn we allemaal een grote middenklasse , soms geknecht door
wat rare kakkineus sprekende lieden. In de soapvariant is alleen geld het
onderscheid tussen arm en rijk. Toch worden subtiele klassenverschillen door
vrijwel iedereen herkend. Iemand die van onder naar boven is geklauterd , kan die
ervaring gebruiken in de politiek , wie van bovenaf komt , moet dat verdoezelen.
Jaap de Hoop Scheffer slaagde daar als CDA-fractieleider niet in , maar
V&D-erfgenaam Paul Rosenmoller liep voor zijn opkomst bij GroenLinks met succes
stage als havenvakbondsleider.

Milieuverschil is een voordeel voor de voormalige machinebankwerker Jan
Marijnissen tegenover zijn nettere concurrenten Wouter Bos en Femke Halsema. Pim
Fortuyn hield van ostentatief gebruik van zelf verdiend , nieuw geld en dat viel
bij veel kiezers in goede aarde. Self made Clinton won van aristocraat Bush ,
Margaret Thatcher vocht tegen de conservatieve upper class. Het speelt zelfs
tussen Wouter Bos en de sociaal van ver gekomen Gerrit Zalm. Gisteren
verbloemden de vroeger zo hartelijke collega's van Financien hun politieke
verschillen in Buitenhof op traditioneel Hollandse wijze door vrijwel alleen
over de verdeling van geld te praten.

Merkwaardig waarom milieu zo slecht wordt ontleed in Nederlandse fictie. De
meeste tv-drama's spelen zich in een uitgestrekte middenklasse af die niet
bestaat. Nederlandse tv-fictie gaat nu eenmaal meestal over hoe de wereld wel of
niet moet zijn , maar zelden over hoe ze in werkelijkheid is. Mensen die van de
middenklasse afwijken , uit de zogenoemde upper class , of de jongens van de
gestampte pot worden karikaturaal voorgesteld. Overdreven netjes praten of
polder-Nederlands van honderd meter beneden Amsterdams peil. Subtiele
discriminatie niet de zichtbare , grove variant - is ook zo'n onbehandeld
onderwerp.

Nederlandstalige drama's die er wel in slagen scherp een milieu te tekenen ,
zijn uitzonderlijk. In Oud Geld schilderde toneelschrijfster Maria Goos knap en
met humor een fictief Goois bankiersmilieu. Nergens werd de humoristische
dialoog zo buitenproportioneel dat ze niets meer met de werkelijkheid had te
maken. Oud Geld is ook de beste Nederlandstalige fictie die ik afgelopen zeven
jaar heb gezien. Ook tot de top hoort de door Ward Hulselmans geschreven Vlaamse
serie Stille Waters waarvan twaalf delen door de TROS zijn uitgezonden. Het gaat
vrijwel alleen over klassentegenstellingen en het is een epos over Vlaanderen
zelf dat na de oorlog omhoog is geklauterd uit de Franstalige onderdrukking. Het
drama was zo populair dat er nog steeds bussen vol Vlamingen trekken naar het
Scheldedorp waar het werd opgenomen.

Door het hele drama loopt een kloof tussen oud en nieuw geld. Tussen de
cafehouderszoon en op eigen kracht gestegen houtfabrikant Vorlat die is getrouwd
met een verarmde adellijke vrouw en op het kasteeltje is gaan wonen. Een
ongelukkig huwelijk. Dankzij corruptie en chantage houdt hij zich staande. Zijn
adellijke zwager is kinderlokker en tevens zijn geldschieter. Vorlat weet hem
dankzij zijn contacten in Brussel lange tijd uit de armen van Justitie te
houden. Het knappe is dat je als kijker voor alle personen - ook de meer
monsterlijke - begrip krijgt. De afstand tussen Vorlat en zijn schoonfamilie is
groter dan die tussen Vorlat en zijn werknemers die hij afbeult maar wel
vasthoudt. De zoon van Vorlat , in rijkdom opgegroeid , heeft het hoger in de bol
en hij dwingt zijn vader uit het bedrijf dat op de rand van het faillissement
staat.

Het wantrouwen van gewone dorpelingen tegenover de chicanerende elite is
permanent zichtbaar. Gisteren een prachtige confrontatie in het park tussen de
veerpontbaas Maria en de welgestelde vrouw die verloofd was met de zoon van
Vorlat. Ze bleven twee meter uit elkaar staan. Jammer dat dergelijk sociaal
drama in Nederland zo zeldzaam is. Dat is niet een kwestie van geld maar van
angst.


TAIL :
Televisie ; Media ; Omroep

