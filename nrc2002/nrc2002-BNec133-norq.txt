DOCUMENT : 133 of 201

PAPER : NRC Handelsblad

DATE : December 11, 2002


BYLINE : DOOR EEN ONZER REDACTEUREN

SECTION : Economie ; Pg. 18

LENGTH : 506 words

DATELINE : ROTTERDAM , 11 DEC.

BODY :

HEADLINE : Etos gaat ook medicijnen verkopen ; Experiment in Den Bosch

Drogisterijketen Etos begint in twee van zijn filialen in Den Bosch een
apotheek voor de verkoop van geneesmiddelen op recept. Dat heeft directeur J.
van der Endt gisteren bekendgemaakt.

Etos , net als Albert Heijn een dochter van supermarktconcern Ahold , springt
hiermee in op de liberaliserende markt van de geneesmiddelenverkoop. «De markt
richt zich steeds duidelijker op de klant» , aldus een woordvoerder van het
bedrijf. Overheid en zorgverzekeraars zijn voorstanders van nieuwe concurrenten
op deze markt.

De twee Etos-apotheken gaan volgend jaar april open. Een ervan wordt
gevestigd in het filiaal op de Pensmarkt , in het centrum van de stad. De ander
komt in het filiaal in winkelcentrum de Rompert Passage. «Daar komen veel mensen
voor hun dagelijkse boodschappen» , zegt de woordvoerder. Als de formule
succesvol is , wil Etos «landelijke dekking» bereiken met zijn apotheken.

Etos heeft inmiddels twee apothekers in dienst genomen. Wellicht komt er nog
een derde bij , wegens de verhoudingsgewijs lange openingstijden. «We hebben
bijvoorbeeld donderdags een koopavond» , aldus een woordvoerder van het bedrijf.

Naast de twee apotheken worden er ook nog zeven «servicepunten» geopend ,
twee in een filiaal van Etos en vijf in een supermarkt van Albert Heijn. Mensen
kunnen daar hun recepten inleveren en hun geneesmiddelen ophalen. De
belangenvereniging van apothekers , de KNMP , maakt bezwaar tegen deze
servicepunten omdat er geen gediplomeerd apotheker aanwezig is. Er zal of een
gediplomeerd drogist , of een apothekersassistente staan. De Etos-woordvoerder
vindt de bezwaren van de KNMP onterecht. «Alle receptaanvragen gaan door de
handen van een apotheker.» Verder wil Etos ook nog geneesmiddelen aan huis , en
op werk , gaan bezorgen.

Het bedrijf gaat daarnaast ook een eigen database met klantgegevens
aanleggen. Dit gebeurt in overleg met consumenten- en patientenorganisaties en
zorgverzekeraars. Mensen komen niet in de database als ze daar bezwaar tegen
hebben. In de database zijn behalve adresgegevens ook gegevens over de
verzekeringsmaatschappij en de huisarts opgenomen. Het systeem registreert ook
de , in het verleden , verstrekte medicijnen.

Etos is niet de eerste drogist die geneesmiddelen op recept probeert te
verkopen. Het Britse Boots deed daar enkele jaren geleden ook al een poging toe.
Maar die mislukte , volgens de Etos-woordvoerder wegens de geringe bekendheid van
het Boots-merk in Nederland. «Etos is wat dat betreft een stuk bekender.»

Etos heeft 430 winkels in Nederland. Twaalf daarvan hadden al een apotheek ,
maar niet onder het eigen merk. Behalve Etos zijn er ook andere partijen die
apotheken beginnen. Medicijnengroothandel OPG heeft de afgelopen jaren zo'n 150
apotheken overgenomen. De Duitse concurrent Gehe is onlangs ook begonnen met
zijn eerste overnames en wil uiteindelijk 250 apotheken in bezit krijgen.
Nederland telt op dit moment zo'n 1.600 apotheken.


TAIL :
Detailhandel ; Geneesmiddelen ; Gezondheid ; Geneeskunde ; Economie ;
Bedrijfstakken ; Handel

