DOCUMENT : 66 of 78

PAPER : NRC Handelsblad

DATE : December 9, 2002


SECTION : Voorpagina ; Pg. 1

LENGTH : 567 words

BODY :

HEADLINE : Saddams lijst

Net op tijd heeft Irak zijn wapenlijst aan de Verenigde Naties overhandigd.
De volkerenorganisatie en het Internationaal Atoom Energie Agentschap in Wenen ,
dat een kopie kreeg , alsmede de uiterst kritische Amerikaanse regering zullen
overuren moeten maken. Saddam Husseins wapenarsenaal is samengevat in een
dossier van 11.807 bladzijden , 352 pagina's aan supplementen en twaalf cd-roms
met 529 megabyte aanvullende gegevens. Veel teksten zijn in het Arabisch. In
deze overdaad aan informatie zullen naar mag worden aangenomen geen directe
onthullingen staan over de aanwezigheid in Irak van nucleaire , biologische of
chemische wapens. Alles zal door experts moeten worden nageplozen. Die zijn
weliswaar bedreven in dit werk , maar een tijdrovende bezigheid wordt het zeker.
Dat is zonder twijfel een van de motieven van Bagdad. Saddam is een meester in
het spelen op tijd.

De stand van zaken op dit moment is aldus : Irak geeft officieel inzage en
ontkent bij monde van regeringswoordvoerders dat het over
massavernietigingswapens beschikt. Washington zal met bewijzen moeten komen die
overtuigend het tegendeel laten zien van wat Saddam beweert en wat nu op papier
staat. De «hardliners» in de regering van president Bush hebben aangegeven wat
de koers is : het gaat hun om ontwapening en uiteindelijk om verandering van
regime. Het enige wat ontbreekt is een casus belli. Die onmiddellijke aanleiding
tot oorlog kan worden aangedragen door Irak of door de bevindingen van de
VN-wapeninspecteurs. Zij gaan intussen door met hun werk , dat er door de lijst
alleen maar moeilijker op is geworden. Ze zullen liefst bij verrassing nog meer
plekken moeten gaan controleren en dienen speciale aandacht te geven aan het
dubbele gebruik ( «dual use» ) van allerlei stoffen en chemicalien. Het blijft
zeer de vraag of zij er met de beperkte mankracht en middelen in kunnen slagen
zo'n groot land grondig te inspecteren.

Procedures zijn er niet voor niets. De gevolgde route , via de VN , doet recht
aan wat de wereldgemeenschap wil. Tegelijkertijd ligt er een grote mate van
schijnheiligheid in besloten. Saddam heeft tegen de Koerden en in de oorlog
tegen Iran gifgassen gebruikt. Zoals bij iedere dictator zijn zijn wapens , juist
die gericht zijn op massavernietiging , een waarborg voor persoonlijk overleven.
Maar de kans dat Saddam opnieuw liegt doet niets af aan het protocol , helder
verwoord in VN-resolutie 1441 : pas in geval van een «wezenlijk verzuim» van de
kant van Irak kan tot actie worden overgegaan. Tot nu toe is van zo'n verzuim
geen sprake. Irak heeft gedaan wat het moest doen. Het liet onvoorwaardelijk
wapeninspecteurs toe en leverde voor 8 december een lijst met wapenarsenalen.
Het woord is nu aan de Verenigde Naties - en aan Washington uiteraard.

Het dilemma begint zich af te tekenen : Hans Blix en zijn inspecteurs kunnen
in Irak niets vinden , de lijst bevat geen aanknopingspunten , Irak ontkent.
Amerika en Groot-Brittannie houden voet bij stuk : Irak heeft
massavernietigingswapens. Zonder afdoende bewijs daarvan wordt het moeilijk om
brede steun voor een militaire actie te krijgen , zeker in de VN-Veiligheidsraad.
De haviken in Washington zullen voor een overtuigende casus belli dat bewijs
moeten leveren.


TAIL :
Binnenlandse politiek ; Buitenlandse betrekkingen ; Internationale gewapende
conflicten ; Bewapening ; Defensie ; Recht ; Politiek en Staat ; Volkenrecht

