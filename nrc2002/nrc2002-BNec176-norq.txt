DOCUMENT : 176 of 201

PAPER : NRC Handelsblad

DATE : December 10, 2002


BYLINE : DOOR ONZE FINANCIELE REDACTIE

SECTION : Economie ; Pg. 15

LENGTH : 275 words

DATELINE : AMSTERDAM , 10 DEC.

BODY :

HEADLINE : ABN Amro : belang in Portugal

ABN Amro heeft een belang genomen in Banco Comercial Portugues ( BCP ) . De
Nederlandse bank heeft 116 miljoen aandelen gekocht , waardoor het belang uitkomt
op 4,98 procent. Dat heeft Banco Comercial Portugues gisteravond bekendgemaakt.
ABN Amro ziet de investering in branchegenoot BCP volgens een woordvoerder niet
als een strategische belegging.

BCP was recentelijk nog aandeelhouder van Eureko. Deze financiele holding is
voor de meerderheid in handen van Achmea. Aanvankelijk had BCP een belang van
ruim 25 procent in Eureko. BCP moest echter zijn belang verkopen omdat de
resultaten van het concern het afgelopen jaar onder druk kwamen. BCP werkte
sinds 1991 samen met Achmea.

De boedelscheiding tussen BCP en Eureko had tot gevolg dat Eureko zijn
belang van 100 procent in Seguros e Penses , de grootste Portugese verzekeraar ,
over moest doen aan BCP. In ruil daarvoor heeft BCP 20,86 procent van het 25,86
procents belang in Eureko terug verkocht aan Eureko. BCP betaalde daar bovenop
nog eens 150 miljoen euro aan Eureko.

De twee Portugezen in het vijfhoofdige executive committee van Eureko en de
vier Portugezen in de zestien leden tellende board of directors traden eveneens
af. Dat werd in oktober bekend gemaakt. Eureko heeft toen ook zijn aandeel in
BCP teruggebracht , van 8 procent naar 5 procent. BCP , de nummer een van
Portugals beursgenoteerde banken , zag zijn beurswaarde sinds begin dit jaar
dalen met meer dan 50 procent. Ook heeft BCP over de eerste negen maanden van
het jaar de winst met 22 procent zien dalen , tot 403 miljoen euro.


TAIL :
Bedrijfsleven ; Bank- en verzekeringswezen ; Economie ; Bedrijfstakken

