DOCUMENT : 35 of 111

PAPER : NRC Handelsblad

DATE : December 13, 2002


BYLINE : DOOR ONZE CORRESPONDENT BRAM VERMEULEN

SECTION : Buitenland ; Pg. 4

LENGTH : 858 words

DATELINE : HARARE , 13 DEC.

BODY :

HEADLINE : Boodschappen doen is een dagtaak in Harare

Wachten voor brood , wachten voor melk , wachten voor benzine. In Zimbabwe
begint vandaag het congres van regeringspartij Zanu-PF. Terwijl het volk jaagt
op voedsel.

Tot enkele maanden geleden hadden ze in de Zimbabweaanse hoofdstad Harare
alleen maar gehoord van de voedseltekorten. Op het platteland , daar stonden de
lange rijen voor de voedselkantoren. Niet in Harare , stad van overvloed , waar
alle toevoerlijnen samenkomen. De hoofdstad dankt haar naam aan het snelle
dagelijks leven. Harare : hij die nooit slaapt.

Maar negen maanden na de omstreden herverkiezing van president Robert Mugabe
staat ook de hoofdstad stil. Even naar de bakker , even naar de supermarkt , even
tanken bestaat niet meer. Over de brede boulevards , langs de kantoorgebouwen met
spiegelglas slingeren dikke rijen wachtende Zimbabweanen. Wachten voor het
brood , wachten voor de melk , wachten voor benzine.

Voor Douglas en zijn vrouw Tendai is boodschappen doen een dagtaak geworden.
Elke dag staan ze voor hetzelfde duivelse dilemma : wie gaat waar in de rij
staan. Tendai heeft vanochtend voor het Machipisa winkelcentrum gekozen , om de
hoek van een van de grootste sloppenwijken in de stad. Ze heeft zichzelf in een
duwende en schreeuwende meute geperst die staat te wachten voor de bakkerij. Zo
staat ze al drie uur. Haar jongste zoon heeft ze met een deken op haar rug
gebonden.

In de rij staan niet alleen vrouwen en kinderen. Ook mannen hebben zich
aangesloten. Mannen die op dit tijdstip van de dag eigenlijk op hun werk moeten
zijn. Maar geld verdienen heeft geen zin , als je de tijd niet hebt om voedsel te
kopen.

Brood is schaars. De tarweproductie is in de afgelopen twee jaar met zestig
procent gedaald. De regering wijt dat aan de droogte. Oppositie en
boerenorganisaties beschuldigen de regering , die de afgelopen twee jaar het
merendeel van de ( blanke ) grootgrondbezitters van het land heeft gejaagd. De
inflatie in Zimbabwe bereikte deze maand een recordhoogte van 150 procent.

«Elke dag een andere prijs op hetzelfde pakje» , zoals Douglas zegt. De
regering heeft de voedselprijzen anderhalve maand geleden weliswaar bevroren.
Maar het enige resultaat zijn lege schappen. Bakkerijen kunnen het brood niet
meer bakken voor die lage prijs.

In het Machipisa winkelcentrum weten ze welke spelletjes regeringspartij
Zanu-PF met de voedselschaarste speelt. Deze week stond voor het partijkantoor
een rij , zo lang als bij de bakker. Zanu-PF had binnen nog wat mais liggen.
Alleen bedoeld voor Zimbabweanen met een partijkaart van Zanu-PF.

Douglas heeft nog drie boodschappen op zijn lijst : maismeel , spijsolie ,
suiker. Hij stuurt zijn oude wagen over de modderige paden door de volkswijk
Mbare Msika. In de berm van de weg verraadt een koord van aan elkaar gebonden
jerrycans een benzinestation om de hoek. Opnieuw lange rijen : auto's , bussen en
taxis. «Een rij , maar geen benzine» , lacht Douglas. Harare heeft weer leren
lopen de afgelopen maand.

Douglas slaapt al weken niet meer thuis. Sinds kort brengt hij de nachten
door onder de neonlichten van de spaarzame tankstations in Harare die nog
benzine hebben. 's Nachts zijn de rijen korter , duurt het wachten minder lang.
Na zes uur in de file had hij vanochtend eindelijk een halfvolle tank. Zimbabwe
draagt zijn kwellingen met geduld.

«Psst» , sist een jongen door het autoraam als de wagen stapvoets langs een
paar krotten rijdt. Hij kijkt zenuwachtig om zich heen. In Mbare Msika
patrouilleert de politie in oranje overalls om de handel op de zwarte markt in
te dammen. Her en der worden handelaren van de straat geplukt. Winkelen kan hier
alleen op fluistertoon.

Douglas knikt en de jongen begint te rennen. De markt in Mbare Msika staat
bekend als een bolwerk van aanhangers van Zanu-PF. De zwarte handel is in handen
van «oorlogsveteranen» en jeugdmilities die door hun contacten binnen de partij
weten hoe ze aan voedsel moeten komen. Zakken mais die eigenlijk zijn bedoeld
voor het hongerlijdende platteland worden hier met grove winst doorverkocht. Na
vijf minuten komt de jongen terug met twee jutezakken op zijn schouder. «Het is
ongelooflijk , fluistert Douglas. De laatste mais zag hij meer dan een maand
geleden. Voor vijfduizend Zimbabweaanse dollars verdwijnen de zakken in de
achterbak , een kwart van Douglas» maandsalaris. Honderd euro volgens de
officiele koers , vijf euro op de zwarte markt. Voor drieduizend Zimbaweaanse
dollars extra krijgt hij er ook nog vijf liter spijsolie bij.

Douglas wil nu haast maken. Hij weet in het centrum van de stad nog een
supermarkt die suiker verkoopt en wil de rijen tijdens de lunchpauze voor zijn.
Bij de ingang begint de bewaker hard te lachen. «Suiker ? Nee man , dat krijgen we
hier al weken niet meer.»

Terwijl de benzinemeter langzaam naar beneden kruipt , krijgt Douglas een
telefoontje. Een vriend weet in welk deel van de stad vanavond weer brandstof
verkrijgbaar is. Douglas knikt tevreden. Vannacht slaapt hij weer niet thuis.

Zimbabweanen in de rij voor een levensmiddelenzaak in Harare. Tot enkele
maanden geleden hadden ze in de hoofdstad alleen maar gehoord van de
voedseltekorten. ( Foto AP )

