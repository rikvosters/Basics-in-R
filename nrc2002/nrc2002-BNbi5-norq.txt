DOCUMENT : 5 of 123

PAPER : NRC Handelsblad

DATE : December 14, 2002


BYLINE : DOOR ONZE REDACTEUR GRETHA PAMA

SECTION : Binnenland ; Pg. 3

LENGTH : 943 words

DATELINE : ROTTERDAM , 14 DEC.

BODY :

HEADLINE : Ambitieniveau drie : smoezelig

In Rotterdam krijgen straten cijfers voor het algemeen aanzien. Een twee :
«vuil en met gebreken». Een drie : «rommelig». Voor veel straten is een drie nog
te hoog gegrepen.

Op de hoek van Tochtstraat en Stolkstraat in Rotterdam-Noord staan twee
agenten , twee medewerkers van de reinigingsdienst en een van gemeentewerken. Ze
geven cijfers. Eerst voor «schoon». «Een twee , verder komt het hier niet» , zegt
de coordinator van de reinigingsdienst.

«Een twee betekent dat het hier vies is ? In dat geval ga ik met je mee» ,
zegt de buurtagent.

Dan voor «heel». «Het is hier pas bestraat. De rotterdammertjes zitten er
nog goed in. Gaan we voor een vier ? »

Dit is de «schouw» die de gemeente sinds een tijdje organiseert op
tientallen vaste plekken in de stad , om statistisch bij te houden hoe schoon en
heel de stad is. Dat verschilt natuurlijk per buurt , maar in zijn algemeenheid
streven de Rotterdamse diensten Roteb en Gemeentewerken naar niveau drie ( op een
totaal van vijf ) . In een speciale folder «Productnormering in woord en beeld»
wordt dit niveau samengevat als «rommelig». Beter dan niveau twee ( «vuil en met
gebreken» ) , maar nog lang geen vier ( «opgeruimd en in goede staat» ) .

In Rotterdam-Noord voert de zeswekelijkse schouw deze morgen langs tien
punten. Drie daarvan krijgen een twee voor schoon ( «papier in de straat , rommel
tussen de bomen , moet je dat bankstel daar op de stoep zien staan - een mager
tweetje» ) , vier straten krijgen een drie ( «smoezelig , geen twee , maar ook niet
meer dan een drie» ) . De rest scoort hoger , zoals een binnenpleintje waar de
buurt zelf toezicht op houdt en een plek aan het water waar alleen wat graffiti
valt te zien ( «dat is zo jammer : dan ligt er geen snipper papier , maar is het
wel ondergespoten» ) .

Het is al met al iets minder schoon dan anders , maar dat komt ook doordat de
nieuwe hogedrukreinigers inclusief citronella-geurtje deze week wegens de vorst
niet kunnen worden ingezet. Dat citronella-geurtje is zo sterk dat «onze
demissionaire premier» tijdens een werkbezoek aan de stad «vroeg of het niet wat
minder kon» , zei verantwoordelijk CDA-wethouder Lucas Bolsius een paar weken
geleden nog in de gemeenteraad.

Dit gebeurde na kritiek op het schoonhouden van de stad door
VVD-fractieleider George van Gent , die de gemeenteraad die middag voorlas uit de
folder «Productnormering in woord en beeld». «Dit is dus het niveau waarnaar
deze stad streeft» , sneerde hij , de folder in de hand. «De prullenbakken zijn
redelijk vol , maar rommeltjes kunnen er nog bij worden gestopt. Er is graffiti ,
maar dat valt niet meer echt op. De meeste poep ligt in de goot , maar soms ligt
het op de stoep. De bestrating begint te verzakken , maar de situatie is nog niet
gevaarlijk. Het straatmeubilair begint uit het lood te staan , maar kan zijn
functie vervullen. De bloembakken zijn heel , maar zien er versleten of armoedig
uit , de beplanting is karig , maar er zit nog leven in.»

Wethouder Bolsius had een dubbele verdedigingslinie , zo bleek. «Om u gerust
te stellen» , zei hij , «kan ik u zeggen dat deze folder niet wordt rondgestuurd ,
maar is bedoeld om het gevoel over schoon en heel te objectiveren». Verder werd
er volgens hem niet gestreefd naar niveau drie , maar naar «minimaal drie». En
moest de gemeenteraad weten dat dat nog niet makkelijk was , 'a hell of a job« om
eerlijk te zijn , »daarom plegen we ook extra inzet«.

Het betoog van de wethouder kon de gemeenteraad er niet van weerhouden in
meerderheid een motie te steunen waarin VVD-voorman Van Gent vroeg om »een hoger
ambitieniveau«. Niveau vier : »Op het eerste gezicht geen vuil , maar als je goed
kijkt zie je soms iets kleins liggen , asfalt , tegels en klinkers liggen bijna
glad , een enkel plekje is ontzet , de bloembakken zijn redelijk gevuld , er ligt
weinig poep , op het eerste gezicht geen graffiti , maar als je goed kijkt zie je
soms een kleine spreuk , het straatbeeld is haast ongeschonden.«

Deze week heeft het college zich gebogen over de moties : moesten ze worden
overgenomen of niet ? Besloten is de motie over het hogere ambitieniveau voor
schoon en heel niet uit te voeren. Er zijn nog te veel plaatsen in de stad die
niet hoger komen dan niveau een of twee , dus is »minimaal« niveau drie »een
heldere en realistische doelstelling« , zal het college volgende week schrijven
aan de gemeenteraad.

Ook zal het college er in de brief op wijzen dat in de onveiligste wijken
onder het motto »resultaat op straat« intussen een task force van de
reinigingsdienst is ingezet , voor »extra activiteiten bovenop de reguliere
werkzaakheden«.

En verder is er gewoon geen geld voor een hoger ambitieniveau , sterker : als
de melkertbanen met behulp waarvan nu nog veel werk wordt uitgevoerd verdwijnen ,
wordt het nog moeilijker om niveau drie te halen.

In Rotterdam-Noord komt het gemiddelde van de schouw deze morgen op 3,1
( twee keer vier , een keer vijf ) . Dat is iets slechter dan de 3,2 die de buurt
gemiddeld over vorig jaar haalde. Maar dat komt dus door het niet uitrijden van
de hogedrukreinigers , »dan krijg je al snel dat je een tweetje moet geven«.

De folder »Productnormering in woord en beeld« van de Rotterdamse
reinigingsdienst Roteb en de Dienst Gemeentewerken onderscheidt vijf niveaus van
»schoon« en »heel«. Die niveaus gaan van »zeer vuil en volledig kapot« ( niveau
een ) via »vuil en met gebreken« , »rommelig« , »opgeruimd en in goede staat« naar
»zeer schoon en volledig heel«. Rotterdam streeft naar niveau drie , wat volgens
de verantwoordelijk wethouder nog 'a hell of a job» is.


TAIL :
Gemeentebestuur ; Afval ; Natuur en Milieu ; Milieu ; Recht ; Politiek en
Staat ; Staatsrecht ; Gemeenten

