DOCUMENT : 11 of 80

PAPER : NRC Handelsblad

DATE : December 14, 2002


BYLINE : DOOR EEN ONZER REDACTEUREN

SECTION : Sport ; Pg. 9

LENGTH : 607 words

DATELINE : ROTTERDAM , 14 DEC.

BODY :

HEADLINE : Zwemploeg moet genoegen nemen met bijrol

Na twee dagen staat de Nederlandse zwemploeg nog altijd met lege handen bij
de Europese kampioenschappen kortebaan ( 25 meter ) in Riesa. Een dag na de vierde
plaats van Johan Kenkhuis op de 50 meter vrije slag moest de veertien zwemmers
( acht mannen , zes vrouwen ) sterke formatie van bondscoach Andre Cats zich in de
voormalige Oost-Duitse stad opnieuw tevreden stellen met troostprijzen : twee
vierde plaatsen , voor Chantal Groot ( 50 vlinder ) en de vrouwenestafette ( 4x50
vrij ) , en een verbetering van het Nederlands record op de 50 meter rugslag door
Bastiaan Tamminga.

De 21-jarige zwemmer uit Leusden , lid van DWK-Xcess uit Barneveld en sinds
een maand nationaal recordhouder met 25,05, deed dat in twee etappes : in de
halve finales kwam hij ondanks een trage start tot een respectabele 25,00, in de
eindstrijd haalde de pupil van trainster Mandy van Rooden daar nog eens 0,12
seconde van af : 24,88. Daarmee eindigde Tamminga als zevende , nadat hij eerder
dit jaar , bij de EK langebaan ( 50 meter ) in Berlijn , op hetzelfde nummer nog als
vijftiende was geeindigd.

Met zijn zevende plaats kreeg Tamminga in Riesa loon naar werken. De student
mediatechnologie was een van de eerste Nederlandse zwemmers die serieus werk
maakte van de vlinderbeenslag onder water. Vijftien meter is toegestaan na
start- en keerpunt , en in een 25-meterbassin weegt het voordeel van een
krachtige dolphinkick dus zwaar.

Dat bewees Thomas Rupprath , door zijn formidabele stuwing onder water thuis
op zowel de vlinder- als op de rugslag , gisteren ten overvloede. Een dag nadat
de 25-jarige Duitser met de nationale estafetteploeg het wereldrecord op de 4x50
wisselslag had aangescherpt , won hij twee gouden medailles , en dat in een
tijdsbestek van minder dan twintig minuten. Eerst sloeg hij toe op de 100
vlinder ( 50,77 ) , vervolgens won hij de 50 rug ( 23,66 ) .

Ook Chantal Groot had een drukke middag , maar in tegenstelling tot Rupprath
slaagde de 20-jarige Amsterdamse niet in haar opzet. Binnen drie kwartier
verscheen de pupil van trainer-caoch Fedor Hes driemaal aan de start , en
evenzovele malen viel zij buiten de medailles.

Kansrijk was Groot vooral op de 50 meter vlinderslag , maar meer dan een
vierde plaats bleek uiteindelijk niet voor haar weggelegd. In de finale van de
100 meter vrij eindigde ze als laatste , terwijl haar landgenote Marleen Veldhuis
beslag legde op de vijfde plaats met opnieuw een persoonlijk record : 54,19. De
zege op het koningsnummer ging naar de Slowaakse Martina Moravcova en de
Wit-Russische Alena Poptsjanka , die beiden aantikten in 53,66. Dat was bijna een
halve seconde langzamer dan de tijd die de in Riesa afwezige Inge de Bruijn
zondag neerzette bij wedstrijden in Beaverton. De drievoudig olympisch kampioene
traint momenteel bij haar Amerikaanse coach Paul Bergen.

Op de 100 vrij bij de mannen drong Johan Kenkhuis , bij absentie van Pieter
van den Hoogenband kopman van de Nederlandse ploeg , met de snelste tijd door tot
de finale , die vandaag op het programma staat. Hij tikte in de halve finale aan
na 48,09 seconden. Mark Veens stelde met 48,50 eveneens een finaleplaats veilig.

Opvallend was gisteren , naast de dubbelslag van Rupprath , het verrassend
sterke optreden van de Hongaarse tiener Eva Risztov. Na haar zege op de 200
vlinder , beschouwd als een van de zwaarste zwemonderdelen , won de pas 17-jarige
stayer gisteren ook de 800 meter vrij. Risztov kwam tot 8.14,72 en was daarmee
ruim sneller dan het Europese «dopingrecord» dat DDR-coryfee Astrid Strauss
bijna zestien jaar geleden Risztov was toen 1,5 jaar oud op de klokken bracht :
8.15,34.


TAIL :
Zwemmen ; Sport ; Watersport

