DOCUMENT : 66 of 201

PAPER : NRC Handelsblad

DATE : December 12, 2002


BYLINE : DOOR ONZE CORRESPONDENT

SECTION : Economie ; Pg. 15

LENGTH : 271 words

DATELINE : PARIJS , 12 DEC.

BODY :

HEADLINE : Franse kritiek op Duits budget

De Franse premier Raffarin heeft scherpe kritiek geleverd op de
bezuinigingspolitiek van bondskanselier Schroder. In op dit politieke niveau
ongebruikelijk ondubbelzinnige termen zei Raffarin op een bijeeenkomst van de
vereniging CroissancePlus dat «Duitsland een beleid ( voert ) dat het geheel van
de Europese groei verzwakt». Schroder heeft na zijn recente herverkiezing
belastingsverhogingen en strenge bezuinigingsmaatregelen aangekondigd.

Zonder dat Raffarin een vraag over het Duitse beleid werd gesteld , zei de
Franse premier dat «onze Duitse vrienden ongeveer overal de duimschroeven
( aandraaien ) . Ik betwijfel of deze methode werkt». De kritiek is pikant , omdat
de Frans-Duitse relatie na een lange periode van koelte , juist weer een impuls
heeft gekregen door een gemeenschappelijk standpunt over de Europese
landbouwsubsidies. Bovendien staat Frankrijk net als Duitsland op de «zwarte
lijst» van de Europese Commissie wegens een begrotingstekort dat volgens de
normen van het Stabiliteitspact te hoog is opgelopen. Raffarins kritiek verraadt
een duidelijk verschil van inzicht over de aanpak van een gemeenschappelijk
probleem.

Frankrijk baseert de begroting voor 2003 nog altijd op een groei van 2,5
procent , een prognose die vanaf het begin omstreden is geweest en waarin
inmiddels geen analist meer gelooft. De «methode-Raffarin» her en der
bijschaven , belastingverlagingen en blijven geloven in een economische opleving
blijft echter onverminderd van kracht , mede met het oog op de licht ontvlambare
sociale onrust in Frankrijk.


TAIL :
Begroting ; Economie ; Nationale Economie ; Overheidsfinancien

