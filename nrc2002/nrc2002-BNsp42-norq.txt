DOCUMENT : 42 of 80

PAPER : NRC Handelsblad

DATE : December 11, 2002


BYLINE : DOOR ONZE REDACTEUR ERIK OUDSHOORN

SECTION : Sport ; Pg. 13

LENGTH : 1023 words

DATELINE : AMSTERDAM , 11 DEC.

BODY :

HEADLINE : Ajax blijft verbazen met enthousiast resultaatvoetbal

Wat al te nadrukkelijk liet Ronald Koeman de afgelopen dagen blijken dat hij
meer prioriteit geeft aan de nationale competitie dan aan de Champions League.
Een rationele opvatting. In een poule met gerenommeerde teams als Valencia ,
Arsenal en AS Roma ziet hij niet veel overlevingskansen voor zijn jeugdige ,
onervaren selectie. En aangezien Nederland volgend seizoen slechts twee
deelnemers mag inschrijven voor de lucratieve Champions League , is het volgens
Koeman van belang zo min mogelijk steken te laten vallen in de eredivisie en
weer kampioen te worden.

In de Champions League vindt hij dat Ajax zijn doel heeft bereikt door de
tweede ronde te halen. Dat het hier gaat om het hoogste Europese podium voor
clubs , waar de sterren stralen en vele miljoenen zijn te verdienen , weegt
blijkbaar niet zwaar genoeg. De verrassende 2-1 zege op AS Roma , en vooral de
overtuiging waarmee dit met een zwaar gehandicapt team gebeurde , kon Koeman niet
van zijn standpunt afbrengen. «Voor de wedstrijd heb ik tegen mijn spelers
gezegd : als ik voor de keuze zou worden gesteld , win ik liever zondag van PSV
dan vanavond in de Champions League. Je moet wel reeel blijven als je zoveel
dragende spelers mist.»

Niet alle Ajacieden delen de opvatting van Koeman. «Ik zal nooit zo denken» ,
verkondigde Richard Witschge , gisteravond opnieuw sterk spelend als vervanger
van de geblesseerde Van der Vaart. «Ik ga voor de volgende ronde en niet minder.
We hebben een selectie van 24 spelers met weinig verschil in kwaliteit. Een
talent als Van der Vaart mis je alleen op de lange termijn.»

Litmanen , de andere routinier van Ajax , die als invaller het tweede doelpunt
maakte , vindt dat de internationale kwaliteiten van Ajax in zijn juiste
proporties moeten worden gezien. «We moeten met beide benen op de grond blijven.
Deze selectie heeft nog een lange weg te gaan.» Koeman wordt zelfs gesteund door
de achttienjarige De Jong. «We hebben ons doel bereikt en we moeten ons nu
richten op het kampioenschap.»

Ondertussen blijft Ajax verbazen. Het resultaatvoetbal van Koeman verdient
geen schoonheidsprijs , maar de sterren van de opponenten verbleken soms als ze
de Amsterdamse muur moeten slechten. Niemand in de Arena praat er nog over een
systeem met drie spitsen , het cultuurgoed van Ajax. Zolang Koeman met twee
aanvallers zijn doel bereikt , wordt ook deze aanpak na al die magere jaren met
instemming begroet.

De vooruitzichten leken niet al te gunstig voor Ajax. Chivu en Galasek
ontbraken wegens een schorsing. Van der Vaart en Sikora herstellen van
blessures , evenals doelman Didulica , de held van Valencia. In de keeperssoap van
Ajax volgde een nieuwe aflevering. Nu stond Stekelenburg weer onder de lat en
zat Didulica op de bank. Het jonge talent ging niet helemaal vrijuit bij het
tegendoelpunt van Batistuta , een typische «Batigol» met het hoofd.

Ajax profiteert optimaal van zijn brede selectie. Technisch directeur
Beenhakker heeft slapeloze nachten van de grote groep die door de ingezakte
spelersmarkt niet wil inkrimpen. Nu de ziekenboeg uitpuilt , blijkt de soms meer
dan dubbele bezetting van de posities in het elftal geen overbodige luxe. Het is
de verdienste van Koeman en zijn assistent Krol dat zij alle spelers scherp
houden , hen allerlei tactische systemen kunnen laten spelen , zonder dat er door
de buitenwacht gemord wordt.

Natuurlijk had Litmanen gisteren vanaf de aftrap willen spelen. Maar na een
weekje griep vond Koeman het verstandiger de lichamelijk kwetsbare Fin pas in de
tweede helft in te zetten. «De winnende trainer heeft altijd gelijk» , hield
Litmanen zich op de vlakte. «Zo kan het kennelijk ook.» Feitelijk speelde
Pienaar op zijn plek. De Zuid-Afrikaan was mede dankzij enkele wonderschone
acties de uitblinker bij Ajax.

Capello , de door de wol geverfde coach van AS Roma , vond het verstandig zijn
spitsen Batistuta en Montella op de bank te laten. Zij zouden pas in de tweede
helft de Romeinse gelederen versterken. Capello had zijn hoop gevestigd op de
sluwe Totti en de snelheid van Cassano. De twee aanvallend ingestelde spelers
kwamen er niet aan te pas. Defensief zat het bij Ajax aardig in elkaar.
Bergd[osol]lmo en Pasanen hielden het centrum goed dicht. Een speciale rol was
weggelegd voor De Jong , die zich met de bewaking van Totti moest belasten. Dat
leek even anders te lopen toen de Italiaanse international zich minder vaak liet
terugzakken naar het middenveld dan gebruikelijk. Totto nestelde zich naast
Cassano tussen de centrumverdedigers van Ajax. Bij hen ontbrak toen de
rugdekking. De Jong zocht langs de zijlijn contact met Koeman. De trainer hield
echter vast aan zijn strijdplan en dat bleek een juist besluit.

«Totti houdt niet van mandekking en wil een vrije rol» , kon De Jong achteraf
bevestigen. Toen Trabelsi uitviel met een spierblessure , droeg hij de bewaking
over aan Yakubu. De Jong was niet onder de indruk geraakt van Totti. «Ik vond
hem slap spelen. Hij liep voortdurend te mekkeren. Vedetteneigingen noem ik dat.
Koeman zei tegen me : sloop hem maar.»

De Jong , die enkele maanden geleden nog met het tweede elftal op treurige
maandagavonden speelde tegen teams als FC Lisse , stond aan de basis van het
eerste Ajax-doelpunt. Zijn schot stuiterde tegen het hoofd van de verraste
doelman Antonioli , waarna Ibrahimovic zich het buitenkansje niet liet ontnemen.

Roma speelde in een veel te traag tempo met weinig raffinement. Achteraf
zeurde Capello bij elke vraag , dat zijn team in een mentale crisis zit omdat de
ploeg in de Serie A slechts elfde staat. En Ajax ? Dat had volgens hem alleen
maar een voorsprong verdedigd en zonder enige overtuiging gewonnen. Het laatste
woord was voor Koeman. «Laat ik het niet over de dramatische prestatie van Roma
hebben.»

Ajax

2

AS Roma

1

Ruststand 1-0. 11. Ibrahimovic 1-0, 66. Litmanen 2-0, 89. Batistuta 2-1.
Scheidsrechter : Merk ( Dui ) . Toeschouwers : 51.000. Gele kaart : Trabelsi ( Ajax ) ,
Samuel , Totti , Candela ( AS Roma ) .

Ajacied Nigel de Jong in duel met de Braziliaan Emerson ( links ) en de
Italiaan Christian Panucci van AS Roma. ( Foto Bas Czerwinski )


TAIL :
Voetbal ; Sport

