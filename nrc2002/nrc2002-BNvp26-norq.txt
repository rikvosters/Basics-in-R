DOCUMENT : 26 of 78

PAPER : NRC Handelsblad

DATE : December 13, 2002


BYLINE : DOOR ONZE REDACTEUR FRANK VERMEULEN

SECTION : Voorpagina ; Pg. 1

LENGTH : 888 words

DATELINE : DEN HAAG , 13 DEC.

BODY :

HEADLINE : Minister maakt geen drama van vertrek

De voormalig «politiek overlever» Benk Korthals trad gisteren op laconieke
wijze af als minister van Defensie , met als aanleiding het rapport over de
bouwfraude. Hij hoopt dat zijn aftreden «pedagogische betekenis» heeft voor de
LPF.

Benk Korthals vertrekt uit de politiek , maar hij vertrekt in stijl. Dus
maakte de demissionair minister van Defensie er gistermiddag geen drama van
tijdens de persconferentie waarin hij zijn ontslag bekendmaakte. Hij stelde
alleen laconiek vast dat «het natuurlijk leuker was geweest als een fanfare mij
had uitgewoven en de mensen snikkend langs de weg hadden gestaan».

De liberaal , die in 1982 in de Kamer kwam samen met bekende VVD'ers als
Dijkstal , Weisglas en Jorritsma , bekende al langer «een voorgevoel» te hebben
gehad dat hij voortijdig zijn bureau zou moeten ontruimen. Hij verzette zich dan
ook tegen zijn imago van «politiek overlever».

Die beeldvorming dankt hij niet alleen aan het feit dat hij de enige
voormalige «Paarse» minister was die «overging» naar het kabinet-Balkenende.
Korthals bouwde zijn reputatie al op als minister van Justitie in Paars II.

Het departement was bij zijn aantreden daar in 1998 zwaar getraumatiseerd
door de naschokken van de IRT-affaire. Korthals' jarenlange ervaring in de
Kamer , zijn kennis van de juridische wereld die hij als advocaat heeft opgedaan ,
en zijn soepele omgang met zijn ex-collega's in het parlement leverden hem
aanvankelijk veel waardering op. Korthals , zo werd gezegd , bracht de rust terug
op het ministerie van Justitie.

Toch realiseerde hij zich terdege zijn kwetsbaarheid. In december 1999 zei
hij tegen Het Parool : «Je moet wel alert zijn en constant tussen de
bananenschillen door manoeuvreren.» Vooral in de laatste fase van zijn
ambtstermijn werd hij haast dagelijks naar de Tweede Kamer geroepen om zich voor
weer een nieuwe kwestie te verantwoorden.

Bijvoorbeeld vanwege aantijgingen dat de Rotterdamse politie had verzuimd in
te grijpen bij de fataal afgelopen smokkel in april 2000 van een grote groep
illegale Chinezen naar Groot-Brittannie. Overigens oordeelde de rechter vorig
jaar ten voordele van Korthals : hier was geen sprake geweest van het «doorlaten»
van mensensmokkelaars , zoals de advocaten van de verdachten hadden gezegd.

De berichten vanaf begin dit jaar dat het OM cocainesmokkelaars , die
Schiphol begonnen binnen te stromen , heenzond met een dagvaarding wegens tekort
aan cellen , brachten Korthals opnieuw in de gevarenzone. Steeds wist hij echter
ieder debat met schijnbaar gemak te overleven.

Korthals werd door een VVD-medewerker tegenover Elsevier ooit getypeerd als
«een briljante , luie gymnasiast».  Vervolg PORTRET : pagina 3

PORTET

Korthals wilde niet blijven «bungelen»

Vervolg van pagina 3 Zelf verklaarde hij twee jaar geleden tegenover Opzij
dat hij een voorliefde heeft voor Gontsjarovs romanfiguur Oblomov. «Natuurlijk ,
ik herken wel iets in hem. Dat je soms moeite hebt met uit bed komen. Dat je
denkt : ik kan net zo goed blijven liggen , daar kan ik ook heel goed dingen
bedenken.»

Legendarisch is verder Korthals' verstrooidheid , hoewel zijn partijgenoot ,
nu Kamervoorzitter , Weisglas ook wel eens geopperd heeft dat het hier gaat om
gespeelde argeloosheid.

Gedurende zijn tijd op Defensie was het eigenlijk stil geworden rond
Korthals. De ironie wil dat hij nu gedwongen is conclusies te trekken uit een
van de laatste affaires uit de nadagen van het paarse kabinet : de bouwfraude. De
parlementaire enquetecommissie Bouwnijverheid concludeert in haar gisteren
gepubliceerde eindrapport dat Korthals de Kamer onjuist heeft geinformeerd
inzake een schikking die het OM had getroffen met een bouwbedrijf dat werd
verdacht van fraude bij het aanleggen van de Schipholtunnel.

Korthals is het met die conclusie overigens niet eens. Gisteren herhaalde
hij dat hij niet zeker is of hij het zich nu wel of niet herinnert dat de
voorzitter van het college van procureurs-generaal , De Wijkerslooth , hem van die
schikking in kennis heeft gesteld , zoals deze heeft verklaard. Maar de commissie
geloofde Korthals' verweer niet : dat er eigenlijk op neerkomt , dat hij
verstrooid was en zich de dingen niet zo nauwkeurig herinnert. Maar de
enquetecommissie gelooft kennelijk dat Korthals argeloosheid veinst.

Korthals zei gisteren dat hij geen zin heeft om tot aan het debat over het
rapport van de commissie «te blijven bungelen». Feit is natuurlijk ook dat
volgende week nog een rapport verschijnt , waardoor hij risico loopt verder te
worden beschadigd : het rapport van de Commissie Van den Haak over de beveiliging
van Pim Fortuyn. En Korthals was als minister van Justitie in mei formeel
verantwoordelijk voor persoonsbeveiliging.

Het moet wrang zijn voor de voormalige vice-fractievoorzitter van de VVD , de
sparring partner van oud-VVD-leider Bolkestein , om te constateren dat hij een
blok aan het been van zijn partij is geworden. Hij ontkende gisteren overigens
dat er vanuit de VVD druk op hem was uitgeoefend om te vertrekken. Gevraagd of
zijn stap dan misschien pedagogisch bedoeld was in de richting van zijn
oud-collega Nawijn ( Vreemdelingenzaken , LPF ) , die ondanks herhaalde nederlagen
in parlement en kabinet blijft zitten , zei Korthals : «Het is niet pedagogisch
bedoeld. Maar heeft misschien wel een pedagogische betekenis.»

