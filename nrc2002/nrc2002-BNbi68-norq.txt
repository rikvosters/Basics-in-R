DOCUMENT : 68 of 123

PAPER : NRC Handelsblad

DATE : December 12, 2002


BYLINE : DOOR EEN ONZER REDACTEUREN

SECTION : Binnenland ; Pg. 2

LENGTH : 328 words

DATELINE : DEN HAAG , 12 DEC.

BODY :

HEADLINE : Brinkman moet van Kamer opstappen

De Tweede Kamer wil dat waarnemend minister De Geus interim-manager J.W.
Brinkman van de ruziende ziekenhuizen in Lelystad en Emmeloord dwingt om op te
stappen. Volgens de Kamer is Brinkman inmiddels «onderdeel van het probleem» van
het voortbestaan van ziekenhuiszorg in Flevoland.

De Geus eist dat de medische specialisten in Emmeloord , die voor het behoud
van een volwaardig ziekenhuis in de Noordoostpolder strijden , hun conclusies
trekken. Hij doelt daarbij op ontslag als ze geen vertrouwen hebben in de nieuwe
raad van toezicht. Deze raad , die onder druk van de minister op sterkte wordt
gebracht , moet zich buigen over een nieuwe directie. De Geus wilde aanvankelijk
niets weten van een gedwongen vertrek van Brinkman. Maar hij beloofde
uiteindelijk om «de signalen uit de Kamer zwaar te laten wegen». De medische
staf van de IJsselmeerziekenhuizen zei vanmorgen «het beleid van Brinkman juist
te steunen» , zijn vertrek zal de «genadeslag voor de ziekenhuizen blijken».

Met tegenzin boog de Kamer zich gisteren over de voortslepende ruzie in de
IJsselmeerziekenhuizen , waartussen men al twaalf jaar , zonder succes , een fusie
poogt tot stand te brengen. Interventie werd noodzakelijk geacht , toen patienten
de dupe dreigden te worden. Het grote struikelblok is dat het herstelplan van
Brinkman uitgaat van een tweedeling : poliklinische- en dagbehandeling gaat naar
Emmeloord ; de complexe zorg gaat naar Lelystad. Maar belangengroeperingen en
medische specialisten in Emmeloord eisen dat daar een volwaardig ziekenhuis
blijft bestaan. De minister acht het terugdraaien van de fusie een gepasseerd
station.

Maandag bericht De Geus de Kamer of hij er samen met de raad van toezicht in
geslaagd is orde op zaken te stellen in de IJsselmeerziekenhuizen. De Kamer
maakt zich ook zorgen over de lopende fusies in Velp en Kerkrade en de
ziekenhuiszorg op Walcheren , waar kleine ziekenhuizen dreigen te verdwijnen.


TAIL :
Gezondheidszorg ; Gezondheid

