DOCUMENT : 7 of 79

PAPER : NRC Handelsblad

DATE : December 14, 2002


BYLINE : DOOR ONZE KUNSTREDACTIE

SECTION : Kunst ; Pg. 8

LENGTH : 277 words

DATELINE : ROTTERDAM , 14 DEC.

BODY :

HEADLINE : «Weense Klimts zijn roofkunst»

Het Federale Hof van Beroep in San Francisco heeft bepaald dat Maria Altmann
aanspraak kan maken op zes schilderijen van Gustav Klimt die in 1938 door de
Nazi's van haar oom zijn gestolen. De zaak mag bovendien dienen bij een
Amerikaanse rechtbank. Of Oostenrijk in beroep gaat kon een jurist van dat land
nog niet zeggen.

De aanklaagster , Maria Altmann ( 86 ) , is de enige nog levende nicht van
Ferdinand Bloch-Bauer , de oorspronkelijke eigenaar. Het gaat onder meer om het
beroemde portret met veel goud van diens vrouw Adele Bloch-Bauer dat Klimt in
1907 maakte. Het hangt nu in de Osterreichische Galerie in het Weense Belvedere.
Verder gaat het om nog twee portretten en drie landschappen die ook in het bezit
zijn van de staat Oostenrijk.

Volgens Oostenrijk diende de zaak door een rechter in Oostenrijk behandeld
te worden. Bovendien zou Adele Bloch-Bauer hebben laten vastleggen dat haar man
bij zijn dood de schilderijen aan de staat moest afstaan. Volgens Altmanns
advocaat klopt dat niet. Het echtpaar was volgens hem in gemeenschap van
goederen getrouwd , zodat de man na de dood van zijn echtgenote met de
schilderijen mocht doen wat hij wilde.

Ferdinand Bloch-Bauer , die in 1945 in Zwitserland overleed , liet zijn in de
suikerindustrie vergaarde vermogen na aan zijn nicht Maria Altmann en haar twee
kinderen. De schildeijen hebben een waarde van 150 miljoen dollar. Gustav Klimt
( 1862-1918 ) is een van de belangrijkste vertegenwoordigers van de Weense
Jugendstil.


TAIL :
Slachtoffers ; Jodendom ; Tweede wereldoorlog ; Schilderkunst ; Kunst en
Cultuur ; Kunst ; Beeldende Kunst ; Geschiedenis ; Levensbeschouwing ; Religie ;
Algemeen

