DOCUMENT : 55 of 111

PAPER : NRC Handelsblad

DATE : December 12, 2002


BYLINE : DOOR ONZE CORRESPONDENT JORIS LUYENDIJK

SECTION : Buitenland ; Pg. 4

LENGTH : 923 words

DATELINE : KAIRO , 12 DEC.

BODY :

HEADLINE : Hoe Kairo went aan parkeermeters

Het laatste nieuwtje in de Egyptische hoofdstad Kairo zijn de parkeermeters ,
bedoeld om de stad leefbaarder te maken. Het oordeel is een maand na invoering
gemengd.

«Kijk , nu wordt het stressen» , zegt parkeerwachter Mahmud en wijst naar zijn
collega Hani , verderop Talaat Harb straat in hartje Kairo. Hani heeft een vrouw
in een witte Peugeot net uitgelegd dat hier sinds kort parkeermeters zijn
ingevoerd. Nu moet Hani de steeds verbetener kijkende dame helpen haar wagen
zonder brokken in het vak te krijgen.

«Het Egyptische volk kan niet inparkeren» , zegt Mahmud , «dus dat is enorm
wennen voor de mensen.» Het hele systeem van betaald parkeren met een smartcard
is enorm wennen. Ze zijn gewend aan de traditionele munadi's , mannetjes of
vrouwtjes die je wat geld , een baqshish , toestopt in ruil waarvoor ze je
dubbelgeparkeerde auto beschermen tegen beschadiging , diefstal of een bekeuring.
«De mensen willen me de hele tijd baqshish geven» , vertelt Mahmud , «zodat ik ze
zonder betalen laat gaan. Maar dat kan helemaal niet.»

De parkeermeters zijn het nieuwste initiatief van de overheid om de stad
leefbaarder te maken. Het moderne centrum van Kairo is ontworpen voor een stad
van maximaal drie miljoen inwoners. Nu telt Groter Kairo er zeven keer zoveel.
Het resultaat is verstikkende luchtverontreiniging , altijd kabaal en bijna
permanent opstoppingen. De nieuwe meters moeten de verkeerschaos verminderen.

Maar zoals vaker bij initiatieven van de Egyptische overheid zit het
probleem niet zozeer bij het bedenken van de oplossing , alswel bij de toepassing
ervan. Zo stelde de Egyptische overheid vorig jaar de veiligheidsgordel
verplicht. Een uitstekend idee , maar de invoering geschiedde zonder enige
waarschuwing vooraf. Het gevolg was een enorm tekort aan gordels. Sommige
taxichauffeurs reden rond in een t-shirt met daarop een gordel geschilderd.

Mahmud legt uit met welk ingenieus systeem zijn bedrijf Saydo probeert de
Kairenen tot betaling te dwingen : aan de straatzijde van de parkeerplaats komt
na het inparkeren snel een geel stuk ijzer omhoog , dat pas in de grond zakt als
er met een smartcard is betaald. Volgens Saydo-directeur Ibrahim Said , uitvinder
van het systeem , is de «gijzelaarsparkeermeter» perfect voor Egypte : «In andere
landen stoppen mensen vooraf genoeg geld in de meter en rennen ze tien minuten
voor hun tijd op is naar beneden om er geld bij te gooien. Zie jij een
Egyptenaar zoiets doen ? » vroeg hij het weekblad The Cairo Times. Parkeren kost
een pond , circa 22 eurocent per uur.

De duidelijk opgeluchte Hani is inmiddels klaar met de dame , wier witte
Peugeot vervaarlijk dicht naast het omhoogstekende stuk ijzer is terechtgekomen.
«Ze rijden er heel vaak tegenaan» , geeft hij toe. «En dan moet er een ingenieur
komen om 'm te repareren. Maar omdat het verkeer altijd stil staat , duurt dat
heel lang en soms moet de chauffeur dan heel lang wachten en dan worden ze
razend op ons.» Ook de parkeermeters gaan regelmatig stuk. Niet door vandalisme ,
want dat is in het gelovige Kairo een grote zeldzaamheid , maar door
onervarenheid bij betalers. Sommige mensen proberen muntjes door de kaartopening
van de meters heen te persen.

De problemen hebben ervoor gezorgd dat het oordeel over de parkeerwachters
na een maand gemengd is. De opstoppingen zijn verminderd en eigenaars van dure
auto's zijn blij dat ze niet meer illegaal hoeven te parkeren om dan de
bekeuring af te kopen. Want hoe rijker de Egyptenaar , hoe meer baqshish je moet
betalen aan de verkeersagenten en de munadi's.

Maar veel mensen betreuren het verdwijnen van de munadi , die op «zijn»
straatje woont en zorgt voor sociale cohesie. Kairo wordt er onpersoonlijker van
en daarmee harder , in een tijd dat de geliberaliseerde economie de verschillen
tussen arm en rijk juist vergroot. De laatste tijd worden ook steeds meer
inwonende concierges oftewel bawwabs vervangen door anoniem personeel van een
beveiligingsbedrijf. Zo vallen er steeds meer gaten in het sociale vangnet.

En dan zijn er de salarissen. Politieagenten verdienen te weinig om het
hoofd boven water te houden. En dus zijn ze corrupt , zo is het systeem. Naast de
tien parkeerplaatsen die Mahmud en Hani namens Saydo bewaken , staat een auto
bovenop de tekst «verboden te parkeren». «De eigenaar van die auto betaalt
straks wat baqshish aan die agent» , wijst Mahmud naar een geuniformeerde man die
een sigaret staat te roken. «Zo gaan die dingen in Egypte.»

Hoe lang de parkeerwachters van Saydo het zullen volhouden zonder baqshish
is de vraag. Ze werken zes dagen per week , acht uur per dag , voor een salaris
van 60 euro per maand. «Veel te weinig om een familie te onderhouden» , vertelt
Mahmud , vader van twee. Dus werkt Mahmud ook nog 's avonds in het winkeltje van
zijn broer. Op de rustdag vrijdag na , zullen zijn dagen er tot zijn dood als
volgt uitzien : om zes uur op , een uur in de bus , acht uur werken als
parkeerwachter , straatveger of theemannetje , dan weer een uur in de bus en een
uur of vijf bij een tweede baantje. Het is het toekomstperspectief van de
gemiddelde schoolverlater in de Arabische wereld.

Een Egyptenaar doet een slaapje in een van een rij dubbelgeparkeerde auto's
in Kairo. Door de invoering van parkeermeters probeert de overheid de situatie
te verbeteren. «Het Egyptische volk kan niet inparkeren» , zegt parkeerwachter
Mahmud , «dus dat is enorm wennen voor de mensen.» ( Foto Stephanie Sinclair/
Newscom )


TAIL :
Binnenlandse politiek ; Parkeren ; Verkeer en Vervoer ; Wegverkeer ;
Politiek en Staat

