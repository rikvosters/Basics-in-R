DOCUMENT : 90 of 201

PAPER : NRC Handelsblad

DATE : December 12, 2002


BYLINE : DOOR ONZE CORRESPONDENT HANS BUDDINGH«

SECTION : Economie / Achtergrond ; Pg. 14

LENGTH : 865 words

DATELINE : BRUSSEL , 12 DEC.

BODY :

HEADLINE : »Fusiebeleid wordt wereldmodel«

Een chef-econoom en een »advocaat van de duivel« moeten er voor zorgen dat
het Europese fusiebeleid niet keer op keer bij de rechter sneuvelt.

Hervormingen maken van het Europese toezicht op bedrijfsfusies »een model
dat wereldwijd zal worden nagestreefd«. Eurocommissaris Mario Monti
( Mededinging ) laat zich ook door drie nederlagen voor het Europese Gerecht van
Eerste Aanleg , dat onlangs voor het eerst fusieverboden van Brussel annuleerde ,
niet uit het veld slaan. Hij zei gisteren dat de vonnissen hem overtuigden dat
de aangekondigde hervorming van het fusiebeleid »nog ingrijpender« moest zijn.

Het meest vergaande hervormingsplan sinds Brussel in 1990 bevoegd werd voor
fusiecontrole is er nu. De kritiek van het Luxemburgse Gerecht op Monti's staf
bij fusieverboden in de elektronika ( Schneider/Legrand ) , de verpakkingssector
Tetra Laval/Sidel ) en het reiswezen ( Airtours/First Choice ) spitste zich vooral
toe op de povere economische onderbouwing. Volgens het gerecht was met name in
de laatste twee zaken niet aangetoond dat sprake was van een dominante
marktpositie en zat de analyse »vol fouten«. De bewijslast bleek zwaarder dan
Brussel had aangenomen.

Het brengt Monti ertoe een chef-econoom aan te stellen in de rol van een
onafhankelijke »waakhond«. Dat zal volgens Monti »de deugdelijheid van onze
economische analyse , niet alleen bij fusiecontrole maar ook bij mededinging en
staatssteun versterken«. Ook komt er een deskundigenpanel als »advocaat van de
duivel«. Zo wordt voorkomen dat Monti's staf zich ingraaft in een zaak. Vorig
jaar vond Monti zo'n second opinion nog onnodig. De Luxemburgse vonnissen hebben
dus hun sporen nagelaten. Monti bracht wegens de kritiek delen van zijn
hervormingsplan al eerder naar buiten.

De essentie van de Europese fusiecontrole blijft na de hervormingen
overeind. De rechterlijke uitspraken maken zo'n systeemwijziging niet echt
nodig. Zo kiest Brussel niet voor het Amerikaanse systeem , waarbij fusieverboden
vooraf door de rechter moeten worden getoetst. Het Europese administratieve
systeem van fusiecontrole heeft ook volgens werkgevers het voordeel van korte en
vaste termijnen.

Ook blijft Monti bij het criterium of door een fusie een »dominante«
marktpositie ontstaat of wordt versterkt. Hij onderstreepte nog eens dat het
Amerikaanse criterium van »substantiele vermindering van concurrentie«
nauwelijks tot andere uitkomsten leidt. Monti verwerpt hiermee opnieuw kritiek
dat Brussel in tegenstelling tot Washington geen ruimte zou laten voor grote
»spelers« , die zich door een hogere efficiency op de wereldmarkt kunnen
manifesteren. Volgens Monti is met handhaving van het criterium ook de
rechtszekerheid gediend , die immers haar basis vindt in jarenlange
jurisprudentie. De Europese werkgevers vinden hetzelfde. Angelsaksisch
georienteerde advocaten pleitten soms nogal luidruchtig voor een Amerikaans
systeem , maar zij leven nu eenmaal van rechtsonzekerheid.

Het is volgens Monti niet de bedoeling bij fusies »strenger of soepeler« te
zijn maar »duidelijker om zo het systeem sterker te maken«. In een uitvoerige
discussienota licht hij daarom de beoordeling toe bij »horizontale« fusies van
bedrijven die op dezelfde markt opereren. Volgens Monti moet bij een
marktaandeel boven 50 procent meestal van een »dominante« positie worden
gesproken. Maar het is »geen magische of automatische« drempel. Daarnaast speelt
een rol of potentiele concurrenten gemakkelijk de markt op kunnen , of sprake is
van gepriviligieerde toegang tot toeleveranciers en distributieketens , en of
grote klanten een alternatief hebben. Bij oligopolies speelt mee of bedrijven
daadwerkelijk potentiele concurrenten in het gareel kunnen houden. Geen echte
zekerheid dus.

Dominantie op een nationale markt kan ook straks tot een fusieverbod leiden.
Zo vond het Luxemburgse Gerecht dat Schneider/Legrand op de Franse markt te
dominant werd. Eerder wees Brussel tot ergenis van Zweden om soortgelijke reden
de fusie Volvo/Scania af. Efficiencywinst is volgens Monti geen rechtvaardiging
voor een fusie. De efficiencywinst moet duurzaam zijn. Ook moet er »voldoende
bewijs« zijn dat efficiencywinst de fusiebedrijven prikkelt harder te
concurreren en ten goede komt aan de consument , wiens belang voor Brussel voorop
staat.

Toch noemt Monti zijn hervorming »bedrijfsvriendelijk«. Fusiebedrijven
krijgen meer inzage in klachten van tegenpartijen en meer mogelijkheden hun
visie te geven onder andere door debat met klagers. Ook kunnen fusies al worden
aangemeld voordat partijen een akkoord sluiten en kan bij ingewikkelde fusies
met instemming van bedrijven de tijd worden verlengd voor onderzoek en
concessies van de fusiepartners. Monti wil nationale toezichthouders meer
inschakelen bij fusiecontrole , maar handhaaft het principe »one-stop-shop«. Dat
bespaart bedrijven kosten en biedt zekerheid.

Belangrijkste sluitstuk is de beroepsmogelijkheid bij het Gerecht van Eerste
Aanleg. Volgens iedereen moeten beroepszaken sneller om bedrijven nog een
eerlijke kans te geven. Monti wees er al fijntjes op dat de lidstaten voor het
Gerecht dan wel fors meer geld moeten uittrekken.


TAIL :
Bedrijfsleven ; Economie

