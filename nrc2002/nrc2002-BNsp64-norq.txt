DOCUMENT : 64 of 80

PAPER : NRC Handelsblad

DATE : December 10, 2002


BYLINE : DOOR ONZE SPORTREDACTIE

SECTION : Sport ; Pg. 11

LENGTH : 455 words

DATELINE : ROTTERDAM , 10 DEC.

BODY :

HEADLINE : Wubben winnaar marathon op natuurijs

Aan een reeks van veertien jaar waarin ijsvereniging Nieuw
Amsterdam/Veenoord steeds als eerste club een marathon op natuurijs
organiseerde , is gisteren een eind gekomen. De primeur was deze keer voor
ijsclub De Hondsrug in het Drentse Noordlaren. Winnaar was Kurt Wubben.

De 30-jarige technisch tekenaar uit Pijnacker had na ruim een uur schaatsen
twee ronden voorsprong op het peloton. De Fransman Cedric Michaud won de
eindsprint van een groep van 24 man en werd tweede , voor Jan Maarten Heideman.

Om elf uur gisterochtend besliste de KNSB dat de wedstrijd kon doorgaan. De
paniek sloeg toe bij de marathonschaatsers. Wubben zat nog op zijn werk. «Ik ben
gelijk naar het noorden gereden. Mijn baas weet dat hij niet op me kan rekenen
als er natuurijs ligt. Ik neem zomaar drie weken vrij. Wedstrijdschaatsen op
natuurijs vergelijk ik altijd maar met Olympische Spelen. Ja , zo belangrijk vind
ik het» , lachte de winnaar na zijn eerste natuurijszege.

De meeste van de 48 schaatsers reden de wedstrijd moeiteloos uit. Wubben
ondernam al snel een ontsnappingspoging. In eerste instantie volgden Ruud Borst
en Lammert Huitema zijn spoor. De ploegen van TVM , Nuon en DSB zorgden ervoor
dat het tempo in het peloton vertraagde , omdat zij allemaal met een man in de
kopgroep waren vertegenwoordigd. Nuon profiteerde daar het meest van , want Borst
en Huitema konden het hoge tempo van Wubben niet bijhouden. Wubben maakte
vervolgens indruk door het peloton op twee ronden achterstand te zetten. Wubben
en zijn ploeggenoten Van der Veen , Stam en Lankhaar controleerden de wedstrijd
tot aan de finish voorbeeldig.

Bij de vrouwen was Jenita Hulzebosch een klasse apart. Zij «dubbelde» het
peloton in haar eentje. De rijdster uit Gramsbergen , in dienst bij DSB , behaalde
de vierde overwinning van het seizoen. «Normaal komen de vrouwen niet in actie.
De mannen mogen altijd de eerste marathon op natuurijs afwerken. Nu waren wij
als eersten aan de beurt. Ik heb genoten vandaag. Eigenlijk is zo'n wedstrijd
nog mooier dan het rijden van een World Cup» , aldus de nationaal kampioene op de
vijf kilometer.

De organisatoren en de schaatsers kijken tevreden terug op de
seizoensopening. De baan in Noordlaren lag er perfect bij. Voorzitter Jan Geert
Veldman van ijsclub De Hondsrug was trots op het resultaat. «Vorig jaar bleven
wij hier met een enorme kater zitten , want Veenoord was ons toen te vlug af.
Vandaag hebben we het eindelijk geflikt. Ik heb vanochtend gehuild van
blijdschap. Als de wedstrijd hier vandaag niet was doorgegaan , hadden we hier
nooit meer een marathon georganiseerd.»

Het peloton draait zijn rondjes op het natuurijs in Noordlaren. ( Foto Sake
Elzinga )


TAIL :
Schaatsen ; Sport ; Wintersport

