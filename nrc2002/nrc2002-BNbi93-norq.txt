DOCUMENT : 93 of 123

PAPER : NRC Handelsblad

DATE : December 10, 2002


BYLINE : DOOR ONZE REDACTEUR JOS VERLAAN

SECTION : Binnenland ; Pg. 3

LENGTH : 1108 words

DATELINE : DEN HAAG , 10 DEC.

BODY :

HEADLINE : Jihadtraining eindigt met een testament

Ook in Nederland is sprake van het ronselen van strijders voor de jihad , de
heilige islamitische oorlog. Volgelingen worden vooral aangetroffen onder
Marokkaanse jongeren.

Ze luisteren naar redevoeringen van Abdullah Azzam , een beroemde mujahid die
in Afghanistan tegen het sovjetleger vocht , of naar toespraken van Osama bin
Laden. Ze bekijken jihad-video's met beelden van lijken van islamitische
strijders. Ze participeren in chatboxen op internet over de islamitische strijd.
En ze keren zich af van hun ouders , de eerste generatie Marokkanen in Nederland.
Die krijgen het verwijt dat ze als moslim in de Nederlandse samenleving keuzes
hebben gemaakt die van slapheid en inconsistentie getuigen.

Dat is het beeld dat de Algemene Informatie- en Inlichtingendienst ( AIVD )
schetst van de groep Marokkaanse jongeren in Nederland die ontvankelijk is voor
ronselpraktijken door rekruteurs die hen voorbereiden op de jihad , de heilige
islamitische strijd. Een tiental rekruteurs werft met succes in Nederland onder
deze groep jongeren , schrijft de AIVD in het rapport «Rekrutering in Nederland
voor de Jihad , van incident naar trend».

De meeste rekruteurs die in Nederland en andere westerse landen actief zijn ,
hebben hun opleiding en training in Afghanistan gevolgd. Sommige in Nederland
opererende rekruteurs onderhouden volgens de AIVD nauwe banden met Al-Qaeda ,
overigens zonder dat duidelijk is of zij expliciet in opdracht van dit netwerk
handelen.

De rekruteurs houden zich schuil onder asielzoekers , of beschikken over
vervalste persoonsgegevens. Een opvallend groot deel van die mujahedeen , aldus
de AIVD , is getrouwd met een islamitische , of een tot de islam bekeerde vrouw
met Nederlandse nationaliteit. Ze leven sober in Nederland , in een enkel geval
hebben ze inkomsten uit handel met vervalste paspoorten en telefoonkaarten.

De AIVD beschikt over aanwijzingen dat Al-Qaeda-kopstukken uit de Afghaanse
regio aan sympathisanten in het westen hebben laten weten dat zij rekruten uit
veiligheidsoverwegingen niet meer naar Afghanistan moeten sturen , maar ze in het
westen op te leiden en voor te bereiden op geweldsincidenten. Die rekruteurs
richten zich vooral op de tweede en derde generatie islamitische migranten in
West-Europa omdat die groep weinig weet over het islamitisch geloof en daardoor
ontvankelijker is voor indoctrinatie.

De gehanteerde strategie heeft alle kenmerken van die van een religieuze
sekte. De rekruut wordt gespot , geisoleerd van zijn omgeving en desnoods
geinterneerd op het prive-adres van de rekruteur. Een succesvolle training wordt
vaak afgesloten met het opstellen van een testament voor het nageslacht. Dat
zijn op video- of cassetteband opgenomen verklaringen waarin betrokkenen zeggen
afscheid te nemen van het aardse leven en bereid is te sterven als «shahid» , als
martelaar voor de Islamitische strijd.

De AIVD schrijft over aanwijzingen te beschikken dat dergelijke
ronselpraktijken ook in Nederland steeds professioneler georganiseerd worden. De
oorspronkelijke trainingskampen in Afghanistan zijn inmiddels ingeruild voor
geimproviseerde opleidingscentra in het westen «om het aantal rekruteringen in
Nederland ten behoeve van de jihad uit te breiden de begeleiding van rekruten
naar paramilitaire kampen of islamitische strijdtonelen te optimaliseren.»

Het hoofd van de AIVD , S. van Hulst waarschuwde gisteren voor onderschatting
van de wervingskracht van het nu bekende tiental rekruteurs waar zijn dienst nu
zicht op heeft. «Onderschat niet de effecten die een dergelijke groep in
Nederland kan bewerkstelligen. We spreken inmiddels in Nederland over een trend
en dat is zorgelijker dan een enkel incident».

De moslimgemeenschap in Nederland heeft nauwelijks antwoord op dergelijke
ronselpraktijken , zo stelt de AIVD. Ouders hebben er het gezag niet voor en de
meer orthodoxe moskeegemeenschappen hebben imams in dienst die nauwelijks
geintegreerd zijn in de Nederlandse samenleving. Mujahedeens krijgen via
moskeeen makkelijk toegang tot de tweede generatie moslims , jongeren die vaak
worstelen met hun eigen identiteit.

En als een moskeebestuur al optreedt en ronselaars de toegang weigert , is
het volgens de AIVD herhaaldelijk voorgekomen dat jongeren vervolgens juist de
zijde van de ronselaars kiezen of in ieder geval contact blijven onderhouden.

Ook justitie heeft steeds minder greep op dergelijke ontwikkelingen , nu
Al-Qaeda en andere netwerken Afghanistan niet meer als uitvalsbasis gebruiken ,
maar steeds meer kiezen voor rekrutering en opleiding in het westen zelf.
Al-Qaeda zelf opereert sindsdien steeds meer met autonoom opererende cellen , zo
stelt de AIVD vast. «Een dergelijke fragmentisering van
islamitisch-terroristische activiteiten zou het controlerende en verstorende
vermogen van veiligheidsdiensten en justitiele autoriteiten verminderen.»

Na de aanslagen in Amerika zijn tientallen moslims vanuit Nederland naar
Afghanistan of Pakistan vertrokken om van daaruit te vechten tegen de Verenigde
Staten en andere «vijanden van de islam» , zo wordt in het rapport geconstateerd.

De AIVD probeert in samenwerking met veiligheidsdiensten uit andere westerse
landen de vorming van deze heimelijke netwerken in het westen «te voorkomen of
zo nodig te ontmantelen» , aldus het hoofd van de AIVD , S. van Hulst gisteren bij
de presentatie van het rapport.

In het rapport worden de twee Nederlandse mannen van Marokkaanse komaf
genoemd die begin dit jaar aan de grens van Kasjmir zijn gedood. Duidelijke
voorbeelden van in Nederland gerekruteerde jihad-aanhangers , aldus de AIVD. De
dienst heeft aanwijzingen dat tientallen personen in Nederland eenzelfde
militaire en ideologische opleiding ondergaan.

Rekrutering , zo stelt de AIVD , is ook middel om polarisatie in Nederland
tussen gevestigde moslims en de rest van de bevolking verder te verscherpen.
Want integratie moet waar mogelijk worden gesaboteerd. Participatie van moslims
in de Nederlandse samenleving wordt doelbewust tegengegaan met een
«provocatiestrategie» in de vorm van fundamentele kritiek op de westerse
samenleving.

Ook de publieke verontwaardiging na de aanslagen van 11 september vorig jaar
werd daarvoor gebruikt , zo eindigt de AIVD haar rapportage. «De manier waarop de
autochtone bevolking zich geprovoceerd voelde en tot generaliserende uitspraken
kwam , leidde tot de neiging in de islamitische wereld om de rijen te sluiten en
nieuwe voeding te geven aan haat en afkeer tegen de Verenigde Staten en de
westerse samenlevingen in het algemeen.»


TAIL :
Terrorisme ; Islam ; Levensbeschouwing ; Religie ; Politiek en Staat ;
Binnenlandse Politieke Onrust

