DOCUMENT : 147 of 201

PAPER : NRC Handelsblad

DATE : December 11, 2002


BYLINE : DOOR MARLEEN LUIJT

SECTION : Economie ; Pg. 18

LENGTH : 541 words

DATELINE : AMSTERDAM , 11 DEC.

BODY :

HEADLINE : Robot doet voor boeren het werk

Op de tweejaarlijkse LandbouwRAI toont de industrie de nieuwste technologie
aan de boeren. Klapstuk dit jaar : een robot die voor hen het werk doet.

Veel bezoekers van de tweejaarlijkse LandbouwRAI staan even stil bij de
nieuwe pomptankwagen van Schuitema , en lopen dan een rondje om het reusachtig ,
rood glimmende gevaarte. De wielen zijn net zo groot als zijzelf. In de tank kan
22.000 liter mest.

Met de productie van de wagen , de Robusta 220 Vario Tandem , begint Schuitema
volgend jaar. De pomptankwagen is al door een aantal loonbedrijven gekocht.
Boerenbedrijven , vooral melkveehouderijen , besteden werkzaamheden als mest
uitrijden steeds vaker uit aan loonbedrijven. Voor de boerenbedrijven zijn de
machines te duur. De pomptankwagen kost , inclusief het bemestingssysteem , zo'n
195.000 euro.

De wagen moet door een tractor getrokken worden met een vermogen van
minimaal 180 pk. Boerenbedrijven hebben doorgaans tractoren met een vermogen van
maar tachtig tot honderd pk. Loonbedrijven beschikken wel over de sterke
tractoren. Een vakjury heeft de pomptankwagen winnaar verklaard van een van de
vier RAI/Boerderij Agro Awards , die nu voor de vijfde keer zijn uitgereikt. Zij
vindt de wagen vernieuwend , omdat deze ondanks het grote gewicht een lage
bodemdruk heeft. Doordat de voorste wielen elk tachtig centimeter naar buiten
geschoven kunnen worden lopen de wielen niet in hetzelfde spoor. «Dit
bevordert» , volgens jurylid Jannes Hoenderken , «de grondkwaliteit».

De meest gestroomlijnde modellen , de nieuwste snufjes en de meest
hoogwaardige technische ontwikkelingen in de landbouwsector worden op de
LandbouwRAI getoond. De exposanten hebben zoveel mogelijk apparaten en machines
op hun vierkante meters geplaatst. Met een shaggie in de mond bekijken de
bezoekers kritisch naar de machines. Langzaam schuifelen ze langs de ruim
driehonderd stands.

Twee jaar geleden stond de LandbouwRAI in het teken van de computerisatie ,
en ook dit jaar is de voortschrijdende automatisering bij de tractoren te zien.
Veel belangstelling is er voor het zogenoemde «Teach inn» programma van
tractorfabrikant Fendt : een boer kan daarmee een ronde doen over zijn veld en de
machine van de traktor allerlei handelingen laten doen. Het programma slaat deze
handelingen op in zijn geheugen. Een volgende keer hoeft dan de boer enkel maar
de knop «start» in te drukken en alle handelingen worden automatisch gedaan.
«Dat is vooral handig omdat een boer aan het eind van zijn veld elke keer wel
twintig handelingen moet verrichten» , legt Fred Horst van Fendt uit.
«Toerenteller aanpassen , machine inklappen , de hefrichting aandoen. Door dit
systeem gaat het allemaal veel sneller.»

Het Noord-Hollandse landbouwmechanisatiebedrijf Thoma Agri heeft een
bijzonder voertuig ontwikkeld : het «Automaatje». Het voertuig kost , zonder
onderstellen , tussen de zestig- en zeventigduizend euro. Het kan over het veld
rijden , volgt op een centimeter nauwkeurig het vooraf uitgekozen pad en kan
zaaien , schoffelen en bollen koppen. En het is onbemand.

Op de 22ste LandbouwRAI zijn de grootste tractoren , de nieuwste snufjes en
de meest hoogwaardige technische ontwikkelingen in de landbouwsector te zien.
( Foto NRC Handelsblad , Rien Zilvold )

