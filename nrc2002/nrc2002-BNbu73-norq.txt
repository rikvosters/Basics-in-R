DOCUMENT : 73 of 111

PAPER : NRC Handelsblad

DATE : December 11, 2002


SOURCE : AP

BYLINE : ( REUTERS , AP , AFP )

SECTION : Buitenland ; Pg. 6

LENGTH : 377 words

DATELINE : KONFIN , 11 DEC.

BODY :

HEADLINE : Joegoslavie en Kroatie akkoord over Prevlaka

Kroatie en Joegoslavie hebben gisteren een akkoord gesloten over hun
belangrijkste grensconflict , over het schiereilandje Prevlaka. Als gevolg van
het akkoord komt komend weekeinde na tien jaar een eind aan de VN-vredesmissie
in het omstreden schiereiland.

De ministers van Buitenlandse Zaken van Kroatie en Joegoslavie , Tonino
Picula en Goran Svilanovic , ondertekenden gisteren een «memorandum» over
Prevlaka in Konfin , op de grens tussen Kroatie en Montenegro.

Het akkoord voorziet in de demilitarisering van een zone van - vanaf de
grens gerekend - vijf kilometer Montenegrijns en drie kilometer Kroatisch
gebied , en in gezamenlijke patrouilles van de Kroatische en Montenegrijnse
politie op zee , in boten zonder staatsinsignes.

De afgelopen elf jaar heeft zowel Kroatie als Joegoslavie ( Montenegro )
aanspraak gemaakt op het kleine , maar strategisch zeer belangrijke
schiereilandje in de Adriatische Zee. Prevlaka , in Tito's tijd een
raketproefgebied , is belangrijk omdat het de toegang tot de baai van Kotor
beheerst.

De Montenegrijnse havenstad Kotor is een belangrijke Joegoslavische
marinebasis. In het gisteren getekende memorandum is vastgelegd dat
Joegoslavische marineschepen langs Prevlaka van en naar Kotor mogen varen , maar
in de nauwe doorgang niet mogen stoppen en er geen enkele militaire activiteit
mogen ontplooien.

Om de partijen uit elkaar te houden , vestigden de Verenigde Naties in 1992
een waarnemersmissie op het schiereiland. De laatste 27 waarnemers van die
missie - de kleinste vredesmissie van de VN - kunnen zondag naar huis
terugkeren , na te hebben vastgesteld waar aan beide kanten van de grens de
bufferzone begint.

De woordvoerder van het Amerikaanse ministerie van Buitenlandse Zaken prees
het akkoord van gisteren als een welkom signaal van de betere relaties tussen
Kroatie en Joegoslavie.

De woordvoerder van de Verenigde Naties , Fred Eckhard , zei in New York dat
het akkoord van Konfin aantoont dat «zelfs een kleine VN-aanwezigheid een
positief verschil kan maken als ze goed is doordacht en goed wordt uitgevoerd».

Grensconflict bijgelegd

NRC Handelsblad 111202


TAIL :
Binnenlandse politiek ; Buitenlandse betrekkingen ; Grensgeschillen ;
Politiek en Staat ; Buitenlandse Betrekkingen

