DOCUMENT : 19 of 19

PAPER : NRC Handelsblad

DATE : December 14, 2002


BYLINE : WIM KOHLER

SECTION : Wetenschap & Onderwijs ; Pg. 31

LENGTH : 2341 words

BODY :

HEADLINE : Niet zo slim ; CRITICI HEKELEN NORMERING VAN NIEUWE INTELLIGENTIETESTS

Twee nieuwe iq-tests - een voor kinderen , de ander voor volwassenen - worden
inmiddels veel gebruikt , maar critici zeggen dat ze niet deugen. «Tot de
testnormen zijn verbeterd mogen psychologen alleen onder voorbehoud iemand zijn
iq geven.»

De twee meestgebruikte Nederlandse intelligentietests zijn het afgelopen
jaar eindelijk gemoderniseerd. Dat werd hoog tijd , want de WAIS-III , voor
volwassenen van 16 tot 85 jaar , vervangt een voorganger van 30 jaar geleden. De
WISC-III die het IQ van 6- tot 17-jarigen meet komt in de plaats van een test
die 16 jaar geleden uit kwam.

Met een zucht van verlichting namen de testpsychologen het nieuwe
testmateriaal in gebruik. Van iedere test zijn inmiddels meer dan 1.000
exemplaren verkocht , voor rond de 1.000 euro per stuk. Het oude beduimelde
testmateriaal verdween. Er zaten sterk verouderde test-items in , bijvoorbeeld
over mensen die bijna niemand meer kent , zoals de dichter Guido Gezelle.

De WAIS-III kwam begin vorig jaar op de markt en afgelopen zomer verscheen
de WISC-III. De W in beide afkortingen staat voor David Wechsler , de Amerikaanse
testontwikkelaar die in 1939 zijn eerste intelligentietest publiceerde. De
Wechslertesten groeiden uit tot een internationaal instituut.

De WAIS ( Wechsler Adult Intelligence Scale ) voert al 30 jaar de lijst aan
van in Nederland favoriete psychologische tests. Bijna 40% van alle
testpsychologen gebruikt hem regelmatig voor een intelligentiemeting. Prof.dr.
Jan Derksen , psychodiagnosticus aan de Universiteiten van Nijmegen en Brussel :
«De WAIS is voor de psycholoog wat de stethoscoop is voor de dokter , een breed
bruikbaar meetinstrument.» De WISC ( Wechsler Intelligence Scale for Children )
staat ook al 30 jaar in de top-tien van vaakgebruikte tests. De nieuwe WISC-III
vervangt de WISC-R die in Nederland sinds 1986 in gebruik is. Dat lijkt niet
stokoud , maar sommige test-items zorgen inmiddels voor verwarring. In die oude
WISC krijgen kinderen bijvoorbeeld een plaatje met een telefoon te zien. Ze
moeten zeggen wat er aan mist. Het juiste antwoord is : het snoer. Maar veel
negenjarigen vinden een snoer geen noodzakelijk onderdeel van een telefoon.

De ervaring met de nieuwe WISC is nog beperkt , maar bij de WAIS-III was de
vreugde van de testpsychologen van korte duur. En ook de getesten werden vaak
teleurgesteld door de uitslag. IQ's die met de nieuwe WAIS werden gemeten vielen
vaak erg laag uit. Het vakblad De Psycholoog plaatste vorig jaar december
bijvoorbeeld een artikel van twee psychologen van het psychiatrisch ziekenhuis
Zwolse Poort. Zij beschreven enkele patienten die eerder met de 30 jaar oude
WAIS waren getest. Toen een hertest nodig was kregen ze de nieuwe WAIS-III voor
hun neus. Een 41-jarige Turkse vrouw zakte in IQ van 114 naar 84. Een 19-jarige
Nederlandse vrouw daalde van 86 naar 63 IQ-punten.

Flynn-effect

Voor de lagere IQ's die de WAIS-III zou geven had testontwikkelaar drs.
Josien Uterwijk van uitgeverij Swets Test Publishers al gewaarschuwd. We zullen
daar aan moeten wennen , schreef ze in een artikel waarin ze de WAIS
introduceerde ( De Psycholoog , juni 2001 ) . Het verschil ontstaat volgens Swets'
testontwikkelaars door het Flynn-effect. Flynn stelde dat het IQ van een
bevolking iedere tien jaar met ongeveer 3 punten toeneemt ( zie kader
meetfouten ) . In een land dat 30 jaar lang de meestgebruikte IQ-test voor
volwassenen niet vernieuwt ligt het gemiddelde IQ inmiddels rond de 110. Dat was
goed voor ons zelfgevoel , tenminste als testpsychologen niet zelf punten
aftrekken voor de veroudering , wat sommigen in de praktijk doen en anderen niet.

De ontwikkeling van nieuwe tests verloopt moeizaam in Nederland. Vanouds
gebeurde het aan de universiteiten , maar die zeggen er geen geld meer voor te
hebben. Subsidienten van wetenschappelijk onderzoek vinden testontwikkeling geen
uitdagende wetenschap en uitgevers ( met Swets als jarenlange monopolist in
Nederland ) investeerden vrijwel niet.

De vorige Nederlandse WAIS was 30 jaar eerder genormeerd. Uterwijk nam in de
ontwikkelingsfase van de WAIS-III bij 77 proefpersonen de nieuwe WAIS af en een
paar weken later de oude. Op de oude WAIS scoorden zij gemiddeld maar liefst 20
IQ-punten hoger.

Theoretisch gezien is zo'n IQ-sprong geen ramp. Een IQ geeft de relatieve
score van een geteste persoon ten opzichte van een normgroep van dezelfde
leeftijd. Het probleem is echter dat overheid , verzekeraars en
onderwijsorganisaties steeds vaker absolute IQ's als grens hanteren bij soms
zeer ingrijpende beslissingen.

De Nederlandse Gezondheidsraad opperde vorige maand bijvoorbeeld om vrouwen
met een IQ beneden de 60 verplicht anticonceptie te laten gebruiken om ervoor te
zorgen dat ze niet zwanger worden. Vrouwen met een IQ onder de 60 zouden niet
goed voor hun kinderen kunnen zorgen. Maar met welke test dat IQ moet worden
gemeten , zei de Gezondheidsraad er niet bij.

De aan de afdeling persoonlijkheidspsychologie van de Rijksuniversiteit
Groningen verbonden testtheoreticus en testontwikkelaar dr. Peter Tellegen
schudt meer voorbeelden van het absoluteren van IQ-scores uit zijn mouw. Mensen
met lage IQ's komen voor speciaal onderwijs of vergoedingen in aanmerking als
hun IQ tussen vaste waarden ligt. Tellegen : «Het Landelijk Centrum
Indicatiestelling Gehandicaptenzorg adviseert over subsidies voor zwakbegaafden
met het IQ als een van de belangrijkste criteria.» Psychologen mogen ertegen
zijn dat een IQ als absolute getal wordt gehanteerd , het gebeurt toch.

In de loop van 2002 verscheen er , behalve verbazing over de lage scores , ook
fundamenteler kritiek in De Psycholoog. Over de WAIS-III schrijven de
psychologen Jan Derksen en Michael Katzko van de Universiteit van Nijmegen dat
het protocol voor de vertaling van een Amerikaanse test niet is gevolgd. En dat
de steekproef van 16- tot 85-jarigen waar de test op is genormeerd met 745
personen , verdeeld over zeven leeftijdsgroepen en acht opleidingsniveaus , veel
te klein is. Zo zaten er maar 9 vrouwen met een wetenschappelijke opleiding in
de steekproef. Een daarop gebaseerde norm , vinden Derksen en Katzko , kan niet
nauwkeurig zijn.

In een ander artikel ( De Psycholoog , sept 2002 ) analyseerde Peter Tellegen
vervolgens dat het opleidingsniveau in de steekproef van de WAIS-III veel te
hoog was. En dat daardoor de normering niet goed is. Tellegen : «Er zaten te
veel mensen met een havo- en vwo-opleiding in de steekproef. Die mensen scoorden
relatief hoog en daardoor ligt nu de norm ook te hoog. Iemand met een wat lagere
intelligentie zal dus opeens erg laag op de WAIS-III scoren. Bovendien waren de
ouderen in de steekproef ook veel te hoog opgeleid , vergeleken met de
opleidingsniveaus in de bevolking.»

De lage intelligentiescore die uit de WAIS-III rolt komt dus zeker niet
alleen door het Flynn-effect , concludeerden de critici , maar waarschijnlijk ook
door verkeerde normering als gevolg van een onjuiste steekproef. Tellegen houdt
het er op dat voor de meeste subgroepen het IQ 5 punten te laag uit valt en dat
het verschil bij de ouderen nog wel eens groter kan zijn. Hoe groot het verschil
werkelijk is , kan niemand met zekerheid zeggen , totdat de normering goed is.

Mea culpa

Na eerst de kritiek te hebben gesust gaf WAIS-uitgever Swets dit najaar toe
dat er «wel degelijk sprake was van een ongewenst verschil». Maar
testontwikkelaar dr. Marc Span van Swets schat dat het netto-effect na correctie
rond de 2 IQ-punten ligt ( De Psycholoog , nov 2002 ) . Het Flynn-effect blijft wat
Swets betreft de belangrijkste verklaring voor het grote IQ-scoreverschil tussen
de oude en de nieuwe WAIS. «Wij zijn het met de critici eens dat de steekproef
beter van een grotere omvang had kunnen zijn , » schrijft Span in zijn stuk dat
het midden houdt tussen een mea culpa en een verdediging : «De normgroep van de
WAIS-III is een veel betere afspiegeling van de huidige populatie dan de
normgroep van iedere andere in Nederland verkrijgbare intelligentietest. Op dit
moment is in Nederland geen beter instrument op de markt om intelligentie te
meten bij volwassenen dan de WAIS-III.» Swets gaat «de normgegevens snel
verbeteren» , maar vindt toch dat «we hebben gepoogd aan te geven dat de normen
valide zijn , ook in situaties waarin belangrijke persoonlijke beslissingen voor
clienten kunnen volgen».

Marc Span , gevraagd naar de aanpak van de normeringsverbetering : «Swets
voegt 200 mensen aan de normeringsgroep toe. Die mensen worden nu gezocht en er
worden op het ogenblik testassistenten aangetrokken. Het opleidingsniveau binnen
de normeringsgroep wordt helemaal in overeenstemming gebracht met de
CBS-populatiegegevens van 1999, het jaar waarin de test oorspronkelijk is
genormeerd. In de loop van het voorjaar leidt dat tot nieuwe normen , waarin ook
de leeftijdsovergangen vloeiender worden zodat daar niet zulke grote verschillen
in kunnen ontstaan. Tellegen heeft daar terecht op gewezen.»

«Als je nu een dag voor je 51-ste verjaardag de WAIS-III doet , » zegt
Tellegen over die leeftijdsgrenzen , «en je scoort een resultaat waardoor je een
IQ van 102 hebt , dan krijg je met hetzelfde testresultaat een IQ van 109 als je
de test een dag na je 51-ste verjaardag zou hebben gemaakt. Er zijn absurde
sprongen in IQ-score bij de overgang van de ene genormeerde leeftijdsgroep naar
de andere.» Rond de 66-ste verjaardag klimt iemand van een IQ-score van 109 naar
118.

Swets belooft verbeteringen en Tellegen en Derksen zeggen beide dat Swets
wetenschappelijk gezien nu goed reageert. Maar de nieuwe normering komt pas
volgend voorjaar. Tot de nieuwe normen er zijn , vindt Derksen «moet de uitgever
het gebruik van de test ontraden. Ik vind de nieuwe WAIS een blamage voor de
beroepsgroep. Er zijn grote fouten gemaakt. Een terugroepactie is op zijn
plaats.» Tellegen vindt dat psychologen de IQ-scores voorlopig alleen onder
voorbehoud kunnen afgeven. Een psycholoog , vindt Tellegen , is ethisch verplicht
aan de client en de opdrachtgever bekend te maken dat de nu behaalde score kan
afwijken van de juiste IQ-score die pas bekend wordt als de nieuwe normen er
zijn. Tellegen , in het decembernummer van De Psycholoog : «Het hoeft daarbij
niet om grote verschillen te gaan. Een paar IQ-punten kan al het verschil maken
of ouders te horen krijgen dat hun kind »licht zwakzinnig« is dan wel »laag
begaafd«. In psychologisch en sociaal opzicht is dat een ingrijpend
onderscheid.» Een psycholoog die niet waarschuwt kan later daarvoor
aansprakelijk worden gesteld , waarschuwt Tellegen zijn vakgenoten.

Aanpassen

Wat Tellegen betreft moeten ook de auteurs van de WISC-III , de
kinder-intelligentietest die korter op de markt is , de normering aanpassen.
Tellegen heeft aannemelijk gemaakt dat de IQ-scores van 13- tot 17-jarigen
ongeveer 3 punten te laag uit vallen doordat er te veel havo/vwo-ers in de
normeringsgroep zaten ( De Psycholoog , nov 2002 ) . Tellegen : «Er moeten meer
kinderen uit de lagere vormen van voortgezet onderwijs , zoals het voortgezet
speciaal onderwijs , het praktijkonderwijs en het vmbo in de normeringsgroep
komen. Ik kon niet precies aangeven hoe verkeerd de normering is , want de
auteurs zijn niet bereid gegevens te verstrekken.»

De WISC-III wordt uitgegeven door het NIP-Dienstencentrum , de commerciele
poot van het Nederlands Instituut van Psychologen ( NIP ) , de beroepsorganisatie
van Nederlandse psychologen. Projectleider drs. Willem Kort : «We hebben de
kritiek van Tellegen serieus genomen en met modelberekeningen gekeken wat de
fout kan zijn. We vonden een kleine vertekening in de oudste groep , van 15- en
16-jarigen , maar het verschil is veel kleiner dan de 3 IQ-punten die Tellegen
berekende. Wij komen op maximaal 1,5 punt.»

Tellegen wil die berekeningen graag zien. Kort : «We willen graag
transparant en wetenschappelijk zijn , maar aan de andere kant zijn we ook
commercieel. De normeringsgegevens zijn alleen beschikbaar tegen betaling. Dat
klinkt misschien gek van een bedrijf dat in bezit is van een beroepsorganisatie ,
maar we hebben moeten investeren en willen graag het geld dat we verdienen
gebruiken voor testontwikkeling. De bewerking van een Amerikaanse test voor het
Nederlandse taalgebied vergt toch een bedrag in de orde van 450.000 euro.
Vroeger werden tests door mensen aan de universiteiten genormeerd , maar die
hebben daar geen geld meer voor. De beroepsgroep heeft nu besloten dat zelf goed
te gaan doen. Tellegen is IQ-onderzoeker en wij schatten hem hoog , maar hij is
ook auteur van de SON , een IQ-test die non-verbaal is , en kan daarmee tot op
zekere hoogte ook als concurrent worden gezien.»

Kort en de andere auteurs van de Nederlandse WISC-III wachten op het
wetenschappelijk oordeel van de COTAN. Dat is de commissie van het NIP ( «een
onafhankelijk werkende commissie , » benadrukt Kort ) die alle psychologische tests
in Nederland op kwaliteit beoordeelt. De WAIS-III kreeg onlangs voor de
normering een onvoldoende van de COTAN.

Tellegen heeft een groot deel van IQ-test-discussie op de website
www.testresearch.nl gezet.

Testuitgevers en -auteurs staan niet of nauwelijks voorbeelden van hun tests
ter publicatie af. Deze voorbeelden van onderdelen uit een intelligentietest
lijken op items uit een echte test , maar zijn licht gewijzigd. Ze zijn afkomstig
uit de SON-R , een niet-verbale intelligentietest voor kinderen.

Het rood-witte patroon moet worden gelegd met negen blokken met verschillend
gekleurde rood-witte vlakken. Mensen die de test maken krijgen het voorbeeld
zonder de stippellijnen.

Zoek uit de zes onderste plaatjes twee afbeeldingen die op de plaats van de
vraagtekens horen.

Trek de twee lijnen links door , zodat ze logisch aansluiten op de lijnen
rechts.

Kies uit de vijf rechterplaatjes er twee die goed passen bij de drie linker
plaatjes.

Kies uit de vier onderste figuren er een die op het vraagteken past , zodat
er een analogie ontstaat met de twee figuren in het bovenste voorbeeld.

ILLUSTRATIES SON RESEARCH


TAIL :
Psychologie ; Wetenschap en Techniek ; Sociale Wetenschappen

