DOCUMENT : 8 of 19

PAPER : NRC Handelsblad

DATE : December 14, 2002


BYLINE : KAREL KNIP

SECTION : Wetenschap & Onderwijs ; Pg. 37

LENGTH : 1057 words

BODY :

HEADLINE : Vriesvocht

Vorst. 't Werd zomaar opeens koud de afgelopen week. Het KNMI had het al
voorspeld , maar voor de Nederlandse Spoorwegen kwam het toch weer als een totale
verrassing. Na drie dagen lagen de sloten dicht en zochten de eerste
elfstedenrijders nerveus naar hun maillots tussen het linnengoed. Wenende
ijsmeesters staken elk uur een vinger door het ijs en middenstanders begonnen
koek en zopie in te slaan.

Te vroeg. Het broeikaseffect sloeg weer toe en het ijs brak. Het KNMI ziet
in zijn negen-dagen-vooruitzicht ( waarvan altijd maar de helft wordt
gepubliceerd ) nog geen nieuwe kou aankomen. Zo kreeg het AW-klimaatcentrum de
tijd voor wat verkennend veldwerk aan winterkou voor het echt koud is.

Het gaat vandaag over de koek en zopie , en de vraag of die in een
feitelijke , in een fysieke behoefte voorzien. Moet er in de koude voortdurend
vocht en voedsel worden ingenomen om overeind te blijven ? Het wordt weer een
oefening in sigarendoosrekenen.

Tamelijk wijdverbreid is het oordeel dat men van felle kou dorst krijgt. Dus
dat de zopie inderdaad het vocht aanvult dat bij het verblijf in de kou zo
makkelijk verloren gaat. Vraag een is dus : is er werkelijk reden om aan te nemen
dat het vochtverlies bij dalende temperatuur toeneemt ?

Zeker , zegt de lezer , iedereen weet dat kou een vochtafdrijvende werking
heeft , dat de koude mens in de kou meer urineert. Of liever gezegd : vaker
urineert of urineren wil. Het is een belangrijk fenomeen en de omvang ervan is
met een eenvoudige maatbeker vast te stellen. Maar de de effecten zijn nogal
individueel bepaald en hangen ook erg af van de voorafgaande vochtinname.
Vandaag vallen ze buiten de sigarendoos.

Beter liggen de kansen bij de vraag of er misschien elders uit het lichaam
extra veel vocht verloren gaat als het koud wordt. Uit de longen , om precies te
zijn , want van de huid kan bij dalende temperatuur natuurlijk geen toenemende
transpiratie verwacht worden. Van de longen wel en er kan zelfs wel zo'n beetje
worden geschat hoeveel. De berekening gaat zo : een aannemelijke ademfrequentie
voor een normaal mens is ongeveer 15 keer in en uit per minuut. Daarbij wordt
volgens de naslagwerken ruwweg 15 maal een halve liter lucht ingeademd en een
halve liter uitgeademd. Dat is 450 liter in een uur.

Neemt men als een soort limietgeval aan de uitgeademende lucht een
temperatuur heeft van 35 graden en geheel verzadigd is met water ( en dus 40 mg
water per liter bevat ) maar dat de ingeademde lucht juist geheel waterloos is
( wat bij vorst ook globaal het geval is ) dan kan toch maar hoogstens 18 gram
water per uur verloren gaan. Achttien gram : dat is achttien cc , en dus nog geen
borrelglaasje vol. De eerste conclusie is dat er geen reden is aan te nemen dat
de zopie fysiek noodzakelijk is , tenzij zich in het urineverlies een vreemde
trend voordoet. Urinestudie is essentieel.

En de koek dan ? Voorziet die niet in de behoefte aan extra brandstof die het
lichaam nodig heeft om warm te blijven ? Dat is een vraag waar de zelfonderzoeker
niet makkelijk zelf het antwoord op geeft. Het staat immers niet a priori vast
dat het warmteverlies toeneemt als de temperatuur daalt. Het lichaam kan op de
koude reageren door zijn perifere delen van de warmtetoevoer af te sluiten. Bij
sommige dieren neemt dit soms zulke vormen aan dat uiteindelijk in de kou minder
energie verloren gaat dan in de warmte. Denk aan de kikker die meebevriest met
de modder waarin hij onderkomen zocht.

Van de meeste mensen die voor de koek en zopie tent verschijnen staat alleen
het gezicht nog in direct contact met de koude lucht. Het waarschijnlijkst lijkt
dat bij zulke mensen de bulk van het warmteverlies zich verplaatst heeft naar de
longen die immers altijd heel warm zijn en blijven. Ook nu kan met een
limiet-berekening wel een indruk worden gekregen van de mogelijkheden het
Polytechnisch zakboekje heeft tabellen waarin de soortelijke warmte van lucht en
de soortelijke verdampingswarmte van water zijn opgenomen. Makkelijk berekent
men dat bij de beschreven longventilatie in een omgeving van nul graden per uur
maximaal zo'n 60 kilojoules verloren gaan. Dat is 20 kilojoule voor het opwarmen
van de ingeademde vorstlucht en 40 kilojoules voor het verdampen van het
longvocht. Dat is bijna het dubbele van de maximale waarde ( 38 kilojoule ) die in
een doorsnee kantoor geldt , maar belangrijker is de vraag of het veel is. Hoe
het zich verhoudt tot de rest.

Uitgaande van het gegeven dat de kalme mens bij kamertemperatuur zich
gedraagt als een warmtebron van 100 watt kan worden berekend dat het lichaam als
geheel per uur onder die omstandigheden zo'n 360 kilojoules kwijtraakt. Zonder
enig bezwaar mag dus worden vastgesteld dat de longen in de warmtehuishouding
maar een ondergeschikte rol spelen. De koelende werking van de huid domineert en
verdient dus de eerste aandacht. Globaal heeft de volwassen mens een
lichaamsoppervlak van twee vierkante meter , dat is 20.000 cmÂ¬2. Bij kalmte en
kamertemperatuur stroomt daardoor 18 joule per vierkante centimeter per uur naar
de omgeving.

Goed. Nu leggen we een met warm water gevulde plastic of aluminium fles in
de windstille buitenlucht ( nul graden ) en volgen de optredende temperatuurdaling
in de tijd. Zelfs als het water nog maar twintig graden warm is blijkt makkelijk
meer dan 80 joule per vierkante centimeter flesoppervlak per uur aan de omgeving
te worden afgestaan : vier keer zoveel. Wie nog meedenkt en bereid is ook mee te
springen naar de conclusie geeft toe dat de kans dus erg groot is dat het
energieverbruik , en in eerste instantie zeker het warmteverlies , toeneemt bij
dalende temperatuur. Dat de koek in een behoefte voorziet. Het kan hier niet in
minder woorden aannemelijk worden gemaakt.

Het energieverbruik neemt ook toe , dat is al decennia geleden vastgesteld
door de complete mens in een caloriemeter te plaatsten en rechtstreeks zijn
warmteverlies te meten. Later werd als maat voor het energieverbruik de
zuurstofopname gekozen. De medische databank Medline verwijst naar een keur van
artikelen met interessante resultaten. Daaronder een artikel waarin
onomstotelijk wordt aangetoond dat vette mensen , althans vette vrouwen , hun
kerntemperatuur makkelijker hoog houden dan magere vrouwen.

Foto Reuters


TAIL :
Biologie ; Meteorologie ; Wetenschap en Techniek ; Exacte Wetenschappen

