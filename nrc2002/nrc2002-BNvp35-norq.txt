DOCUMENT : 35 of 78

PAPER : NRC Handelsblad

DATE : December 12, 2002


BYLINE : DOOR EEN ONZER REDACTEUREN

SECTION : Voorpagina ; Pg. 1

LENGTH : 543 words

DATELINE : ROTTERDAM , 12 DEC.

BODY :

HEADLINE : De NS schrappen opnieuw 440 arbeidsplaatsen

De Nederlandse Spoorwegen schrapt 440 voltijds arbeidsplaatsen. In oktober
maakte NS al bekend dat 350 man moesten verdwijnen tijdens de eerste ronde van
de bezuinigingsoperatie «Aida» ( aanpak van indirecte diensten en activiteiten ) ,
die de financiele situatie van NS moet verbeteren. Er volgt eind februari
volgend jaar nog een ontslagronde.

Met de tweede ontslagronde zegt NS 50 miljoen euro te besparen. De eerste
leverde al 40 miljoen euro op. Op het treinpersoneel - onder andere conducteurs ,
machinisten , perronmedewerkers en monteurs - wordt niet bezuinigd.

De bonden noemen het aantal banen dat NS wil schrappen «schokkend hoog». Het
gaat om bijna een kwart van de deze ronde bekeken functies , de vorige ronde
verdween een derde van de bekeken functies. In totaal zijn nu zo'n 3.000 van de
in totaal 7.000 «indirecte banen doorgelicht». De bonden vrezen dat uiteindelijk
1.200 tot 1.600 man moeten verdwijnen. «Wij vragen ons af wat al die mensen de
afgelopen jaren gedaan hebben als er zoveel overbodig zijn» , zegt
spoorwoordvoerder Wyb Kusters van vakbond CNV.

Een woordvoerder van NS zegt dat het bedrijf het afgelopen jaar veel kosten
heeft moeten maken voor ad-hocoplossingen door verstoringen op het spoor ,
materieel- en personeelstekort. Ad-hocoplossingen zijn altijd relatief duurder
dan langetermijnoplossingen , zegt de woordvoerder. Daarbij komt dat de
opbrengsten door het dalend aantal reizigers achterblijven en dat de kosten voor
personeel en materieel door de inflatie en hoogconjunctuur van de afgelopen
jaren sterk zijn gestegen.

Een andere manier om de financiele positie te verbeteren is het verhogen van
de tarieven. NS wil de prijzen van de treinkaartjes volgend jaar in twee stappen
- een per 31 december 2002 en een per 1 juli 2003 - met meer dan negen procent
verhogen. Demissionair minister De Boer ( Verkeer en Waterstaat ) heeft onder druk
van de Tweede Kamer aan NS laten weten dat de tweede prijsstijging niet
getolereerd wordt. Als deze toch doorgaat , sluit de minister niet uit naar de
rechter te stappen.

NS liet gisteren hierop weten bereid te zijn af te zien van de verhoging in
juli als hier geld van het rijk tegenover komt te staan. De PvdA vindt dat de
heffing die het ministerie van Verkeer en Waterstaat aan NS berekent voor het
gebruik van de sporen , thans rond de 50 miljoen euro per jaar , best wat lager
kan. Het ministerie wil op die optie niet reageren. «Het is niet aan ons een
oplossing te vinden voor de financiele problemen van NS» , zegt een woordvoerder.
«Bovendien , als dit een officieel verzoek van NS betreft , moeten ze ons dat maar
laten weten. Niet via de media.»

Overigens laten VVD , LPF en CDA weten niet van zins te zijn meer geld aan NS
te geven. «NS moet zich gewoon aan de afspraken houden. Twee maal de prijzen
verhogen in een jaar mag gewoon niet volgens het prestatiecontract» , zegt een
woordvoerder van de VVD.

NS zegt zich wel aan de regels te houden , omdat ze de eerste prijsstijging
nog per dit jaar laat ingaan. Een prijsstijging per jaar is toegestaan. Verder
voerde NS dit jaar geen stijgingen door , omdat de prestaties van het
spoorbedrijf erg tegenvielen. De Kamer noemt deze werkwijze «een ontoelaatbare
truc».


TAIL :
Spoorwegen ; Verkeer en Vervoer

