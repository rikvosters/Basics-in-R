DOCUMENT : 72 of 79

PAPER : NRC Handelsblad

DATE : December 9, 2002


BYLINE : DOOR ERNST VERMEULEN

SECTION : Kunst ; Pg. 10

LENGTH : 368 words

BODY :

HEADLINE : Atlas Ensemble verovert de wereld met kleurigheid

Toen Arnold Schonberg in 1921 in Nederland zijn giganteske Gurre-Lieder
introduceerde , paste hij zich op de repetities zoveel mogelijk aan. De NRC
noteerde hoe hij in een soort Nederlands het orkest toesprak : «Fuif maten voor
fiuf-en-negentig ! »

Hetzelfde probleem kende dirigent Ed Spanjaard , geplaatst tegenover het
uniek en door Joel Bons subtiel samengesteld Atlas Ensemble. Daarin zijn liefst
dertig musici uit China , Centraal-Azie en het Midden-Oosten gegroepeerd rondom
het Nieuw Ensemble. Weten de blazers vaak in ensembles musicerend zich wel te
redden , de spelers op luiten en citers zijn ras-individualisten. Zij zijn niet
gewend strak in de maat te spelen in zo'n voor hen Gurre-Lieder-achtig verband.
Dirigent Ed Spanjaard had te tellen in het Chinees en het Turks.

Het lastigst in dit opzicht bleek Fabio Nieders The Waters flow on their Way
voor sopraan en ensemble in continue maatwisselingen. Hierin speelt
timbreversmelting tussen de instrumenten een hoofdrol en is er geen enkele
ruimte voor een solo-improvisatie zoals wel degelijk in de composities van Jia
Daqun ( heel vitaal ) en Faradj Karajev ( heel weemoedig ) .

Guo Wenjings Buddhist Temple vond ik veel te voorzichtig voor zijn doen.
Nieder deed kortom geen enkele concessie aan zijn eigen idioom wat de verreweg
spannendste en kleurrijkste compositie opleverde.

Maar ook Theo Loevendie's Seyir wist te boeien. Aanvankelijk laat hij de
instrumenten in hun culturele waarde maar geleidelijk ontstaat een eigen stijl
en wordt Loevendie Loevendie.

Wenjing vergeleek de combinatie van zulk heterogeen materiaal met het
onmogelijke huwelijk tussen een vogel en een vis. Maar Loevendie voelt zich er
als een vis in het water bij en laat de penetrante Chinese suona kwinkeleren dat
het een lust is.

De wereld is heel wat verrassende instrumenten rijk met niet zelden ook een
verrassende functie. Zo wordt de Ethiopische senganered slechts bespeeld na een
verloren veldslag. Die ontbrak , want het Atlas Ensemble kwam , zag en overwon.

Concert : Atlas Ensemble o.l.v. Ed Spanjaard. Gehoord 8/12, Muziekcentrum
Vredenburg Utrecht. Radio 4 : 10/12 20.30 uur.


TAIL :
Klassieke muziek ; Kunst en Cultuur ; Kunst ; Muziek

