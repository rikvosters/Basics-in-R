DOCUMENT : 12 of 19

PAPER : NRC Handelsblad

DATE : December 14, 2002


BYLINE : ( ROB VAN DEN BERG )

SECTION : Wetenschap & Onderwijs ; Pg. 33

LENGTH : 449 words

BODY :

HEADLINE : INDIASE TOUWTRUC LEVERT INZICHT IN STABILITEIT HANGBRUG

Je kunt een stok op je vinger laten balanceren door met je hand heen en weer
te bewegen. Minder bekend is dat je hetzelfde kunt doen door de stok snel op en
neer te bewegen. Een groep Engelse en Australische natuurkundigen is onlangs nog
een stapje verder gegaan en is er zelfs in geslaagd om een buigzaam stuk
gordijnkoord van onderaf in evenwicht te houden door het in een verticaal vlak
te laten trillen. Het theoretische model dat ze bedachten ter verklaring van dit
tegen-intuitieve verschijnsel zou wel eens bredere toepassing kunnen vinden ,
bijvoorbeeld bij het bouwen van hangbruggen ( Proceedings of the Royal Society
London A , dec ) .

Tom Mullin van de universiteit van Manchester houdt zich al een paar jaar
bezig met wat wel de «Indiase touwtruc» wordt genoemd. Al heel lang doen er
verhalen de ronde over Indiase fakirs die het uiteinde van een touw de lucht
ingooien , waarna dit recht overeind blijft staan. Volgens de meest spectaculaire
versies zou er vervolgens ook nog een klein jongetje naar boven klimmen om
spoorloos te verdwijnen. Hoewel deze verhalen zeer waarschijnlijk allemaal
ontleend zijn aan een verzonnen artikel in de Chicago Tribune uit 1890, vormt
het omhoog houden van een langwerpig voorwerp een interessante wetenschappelijke
uitdaging. Zo slaagde Tom Mullin er negen jaar geleden al in om drie aan elkaar
geknoopte stokken omhoog te houden door te trillen. Een theoretische analyse van
dat experiment wees echter uit , dat naarmate het aantal stokken toeneemt , om
steeds beter een echt touw na te bootsen , de benodigde trillingsfrequentie
oneindig groot wordt.

Het gordijnkoord waarmee Mullin en zijn collega's hun experimenten nu hebben
uitgevoerd is zo slap dat het onder zijn eigen gewicht doorbuigt als het omhoog
wordt gehouden. Door het voldoende snel te laten trillen blijft het toch
overeind staan , maar als de trillingsfrequentie te ver wordt opgevoerd , begint
het weer zo wild te slingeren en heen en weer te klappen dat het zelfs knakt. De
verklaring die de onderzoekers aanvoeren voor het stabiele gedrag is een
samenspel tussen de natuurlijke neiging van het koord om door te buigen en de
golfbeweging als gevolg van het trillen. Voor bepaalde frequenties blijken deze
twee elkaar precies op te heffen. Volgens de onderzoekers zou het goed zijn als
ingenieurs en ontwerpers van aan kabels opgehangen constructies voortaan
rekening houden met dit tot nog toe niet eerder waargenomen verschijnsel.

Een Indiase goochelaar laat zijn jongere broertje in het touw klimmen dat
hij zojuist rechtop heeft gezet. FOTO REUTERS


TAIL :
Civiele techniek ; Natuurkunde ; Wetenschap en Techniek ; Exacte
Wetenschappen ; Technische Wetenschappen

