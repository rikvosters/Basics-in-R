DOCUMENT : 4 of 123

PAPER : NRC Handelsblad

DATE : December 14, 2002


BYLINE : DOOR ONZE CORRESPONDENT JORIS LUYENDIJK

SECTION : Binnenland ; Pg. 3

LENGTH : 872 words

DATELINE : KAIRO , 14 DEC.

BODY :

HEADLINE : Dream TV slecht de Arabische taboes

Commerciele Arabische satellietkanalen gaan in hun jacht naar de kijker
steeds verder. Vrouwen maken daarvan gebruik om de greep van conservatieve
moslims op de publieke opinie te doorbreken.

De eerste vrouw die op de Egyptische televisie het woord «seks» durfde te
zeggen , heet Halla Sarhan en is buiten de camera's een drukbezette vrouw met een
opstandige blik. «Al die opschudding over mijn programma... ik ben eraan gewend.
Alles hebben we gehad : homoseksualiteit , impotentie , ongewenste intimiteiten op
het werk , vrouwenbesnijdenis... Laatst hadden we een tandarts die zijn patientes
verleidde en dat op video opnam. Kreeg ik de hele tandheelkundige beroepsgroep
over me heen ; dat meisjes niet meer naar de tandarts durfden te gaan. Dat we het
imago van de Egyptische tandarts hadden besmeurd.»

Commotie is ze dus wel gewend , maar dit najaar werd het toch wel heel
grimmig. Van Saoedi-Arabie tot Egypte vervloekten imams tijdens het
vrijdagmiddaggebed haar naam. «Dit vunzige programma heeft de Egyptische jeugd
verslaafd gemaakt aan perversiteit» meende de krant Al-Nabaa , terwijl concurrent
Al-Ahrar het had over : «een schandaal dat vredige families diep ontwrichtte».

Columnisten scholden haar uit voor hoer , een geestelijke verklaarde : Halla
Sarhans bloed is halal , dat wil zeggen : slacht haar af. Ook de Egyptische
autoriteiten kwamen in actie en gaven haar een officiele waarschuwing. Eerder
had de regering beloofd niet te zullen censureren bij de commerciele kanalen
maar nu zei zij dat het misschien nodig was hun «pad te corrigeren zodat zij de
normen en waarden van de samenleving volgen».

Het tumult geeft aan hoe commerciele Arabische satellietkanalen in hun jacht
naar de zappende kijker steeds verder durven gaan. Hoe vrouwen deze nieuwe
vrijheid aangrijpen om buiten de verstarde Arabische politiek om , de greep van
conservatieve moslimmannen op de publieke opinie te doorbreken. En hoe dat
mannelijke conservatieve establishment hier bijzonder zenuwachtig en defensief
van wordt.

Aanleiding voor de pan-Arabische verontwaardiging dit najaar over Sarhan was
de uitzending over het snel stijgende aantal scheidingen onder Egyptische
jongeren. De uitgenodigde deskundigen waren een dokter , een geestelijke en de
schrijfster Affaf Assayyid. De dokter begon : «er mislukken zoveel huwelijken
omdat mannen tegenwoordig heel laat in het huwelijk treden , vaak pas rond hun
dertigste. Voor die tijd hebben ze dan jarenlang gemasturbeerd. Daarvan worden
ze impotent en daarom lopen die huwelijken vast». Tot Sarhans verrassing veegde
de geestelijke deze verklaring van tafel : er was niks mis met mannen die
masturberen. Heel natuurlijk. En toen was de schrijfster aan het woord , die
Egyptische televisiegeschiedenis schreef met de woorden : «waarom hebben jullie
het alleen over masturberende mannen ? Vrouwen masturberen ook hoor , dat is heel
gewoon.»

Sarhan grijnst : «Ik was er niet op uit maar toen het zo ter sprake kwam , ben
ik er natuurlijk wel op doorgegaan. Daarom doen wij ook alles live. Dan kan er
niemand in knippen.» Ze schiet voorover uit de kantoorstoel in haar ruime
kantoor in de middenklasse wijk Dokki in Kairo. Minstens een oog rust al pratend
permanent op de kolossale televisie waarop Dream TV aanstaat. Want Sarhan is
niet alleen presentatrice van het best bekeken praatprogramma van Egypte , maar
ook mede-eigenaar van het commerciele satellietkanaal waarop de show wordt
uitgezonden. Het kanaal bereikt naar eigen zeggen zo'n 20 miljoen mensen , en is
ook in Europa te ontvangen.

De uitzending over masturbatie beantwoordde aan Sarhans drie gouden regels
voor een talkshow : het moet integer zijn , openhartig en interactief. In een
doorsnee Egyptisch televisieprogramma legt een expert aan een ademloze
presentatrice uit hoe iets zit. «Wij willen dat kijkers interactief zijn» , zegt
Sarhan vurig. «Kijkers moeten inbellen met hun reacties , zodat ze het gevoel
hebben dat hun ideeen ertoe doen». Bij de «masturbatieshow» was de vraag : «is
volgens u de Egyptische jeugd seksueel onwetend ? » Zesentachtig procent van de
bellers zei ja.

Er zijn drie gebieden waar Arabieren niet mee om kunnen gaan , zegt Sarhan.
Seks , religie en politiek. «Maar dat is zo ongeveer alles in het leven» , roept
ze lachend uit. «Dus we moeten die taboes slechten ! Als de Koran in alle
openheid over seks praat , waarom wij dan niet ? » «Mijn voorbeeld is Oprah
Winfrey» , sluit ze af. «Een geslaagde zakenvrouw die zich in Amerika als zwarte
moest invechten in een blank bolwerk. Op dezelfde manier moet ik me als vrouw
binnenknokken in het mannenbastion van de Arabische televisiewereld.» Zijn er
nog taboes waar ook Sarhan omheen loopt ? Kan ze zich bijvoorbeeld een uitzending
voorstellen waarin ze de discriminatie van vrouwen binnen de islam bespreekt ,
bijvoorbeeld de regel dat moslimvrouwen met een moslimman moeten trouwen , maar
andersom niet ? Sarhans gezicht betrekt : «Oelala , dat is een rode lijn. Met
masturbatie kom ik nog wel weg , maar dit... Daarvoor is de samenleving nog echt
niet klaar. Zoals ze twintig jaar geleden nog niet klaar waren voor een
programma over masturbatie.»


TAIL :
Emancipatie ; Vrouwen ; Televisie ; Media ; Omroep ; Maatschappij ;
Bevolking ; Sociaal Cultureel

