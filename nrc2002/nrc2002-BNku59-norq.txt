DOCUMENT : 59 of 79

PAPER : NRC Handelsblad

DATE : December 10, 2002


BYLINE : DOOR HENK VAN GELDER

SECTION : Kunst ; Pg. 10

LENGTH : 335 words

BODY :

HEADLINE : Ashton Brothers met vrolijk vertier

Als middeleeuwse potsenmakers komen de Ashton Brothers het toneel op ,
terwijl ze - ietwat onvast - een slepend deuntje in Slavische sfeer spelen. Maar
al snel verandert de toonzetting , de muziek wordt feestelijk - hooguit nog wat
raadselachtig , omdat erbij wordt gezongen in een uit Nederlands , Frans , Duits en
Engels samengestelde fantasietaal. En dan trekken twee van de vier Brothers hun
truitje over hun hoofd , zodat ze met een zotskap op hun eerste truc kunnen doen.

Tragiek van de onderman , waarvan al eerder een korte beginversie werd
gespeeld tijdens lunchpauze- en Parade-voorstellingen , is het variete-achtige
verzinsel van Pepijn Gunneweg , Pim Muda , Joost Spijkers en Friso van Vemde ,
ex-studenten aan de Kleinkunstakademie. Samen vormen ze de nonsensikale Ashton
Brothers , die vanavond hun komische acrobatiek voor ons zullen vertonen. Veel
hebben ze , althans in technisch opzicht , niet in hun mars , maar vrolijk vertier
brengen ze wel - al was het maar door de mallotige mouvementjes waarmee ze hun
scenes gepaard laten gaan.

Zo'n programma laat zich lastig anders dan met een opsomming omschrijven.
Een serieus bedoeld chanson wordt gemaltraiteerd door de asynchrone begeleiding ,
vier insluipers moeten met slapstick-achtig gevolg in het halfdonker over een
trap , een amechtige dompteur tracht drie menselijke viervoeters te temmen , en
een jazz-combo raakt verwikkeld in een gevecht om de volgspot , om er maar een
paar te noemen.

Sommige zijn te flauw voor woorden , maar dan komt er al gauw weer iets
anders waar wel weer om te lachen valt. En als hoogtepunt is er een nummer ,
waarin twee Ashton Brothers de penissen van de twee andere gestalte geven - de
een geerecteerd en de andere aan Viagra toe. Zotter heb ik het zelden gezien.

Voorstelling : Tragiek van de onderman , door de Ashton Brothers. Regie : Peter
de Baan. Gezien : 9/12 in de Kleine Komedie , Amsterdam. Tournee t/m 17/5. Inl.
( 0900 ) 9203, www.ashtonbrothers.nl


TAIL :
Toneel ; Kunst en Cultuur ; Kunst ; Theater

