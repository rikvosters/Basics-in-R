DOCUMENT : 75 of 79

PAPER : NRC Handelsblad

DATE : December 9, 2002


BYLINE : EDO DIJKSTERHUIS

SECTION : Kunst ; Pg. 10

LENGTH : 238 words

BODY :

HEADLINE : Banabila / Vloeimans

Het moest er een keer van komen en nu is het dan zover : Eric Vloeimans waagt
zich op het pad van de Nu-Jazz. Nederlands beste jazztrompettist volgt daarmee
in de voetsporen van collega's Cong Vu , Nils Petter Molvaer en Eric Truffaz. En
in dat internationale veld kan Vloeimans moeiteloos meekomen. Dat is grotendeels
zijn eigen verdienste : zijn bekende fluwelen toon kietelt de trommelvliezen.
Vloeimans gebruikt veel minder effectpedalen dan Vu en heeft een gevarieerdere
toon dan Molvaer , waardoor de elf nummers op VoizNoiz 3 een eerlijke en pure
uitstraling houden.

De blazer heeft het ook wel bijzonder getroffen met zijn partners in dit
project. Samplekunstenaar Michel Banabila blinkt uit in het compileren van
geluidsdecors die een duidelijke sfeer ademen zonder opdringerig te worden.
Stadsgeluiden , ondefinieerbare radiostatische kraakjes , gespreksflarden ,
gebubbel en geratel vormen de ingredienten voor een stijlvol , bijna filmisch
klankuniversum. Een volwaardige band met drummer , gitarist , turntablist en
rietblazer houdt de cd ritmisch in het juiste spoor. Het eindresultaat is een
verzameling sfeertekeningen die zich ongehaast ontvouwen en zich behaaglijk tot
in de verste hoeken van het vertrek nestelen. Dit is loungemuziek van hoog
niveau.

Banabila / Vloeimans : VoizNoiz 3, Urban Jazz Scapes ( Javaanse Jongens
Tracks , JJT77009 ) Distr Challenge.


TAIL :
Jazz ; Kunst en Cultuur ; Kunst ; Muziek

