DOCUMENT : 30 of 201

PAPER : NRC Handelsblad

DATE : December 13, 2002


BYLINE : DOOR HENK VAN GELDER

SECTION : Economie ; Pg. 9

LENGTH : 469 words

BODY :

HEADLINE : De comeback van de pure hit ; Vrijdag 13

De opwinding is nog even groot als vroeger. Zoals de fans van de Beatles en
de Rolling Stones in de jaren zestig met verhitte hoofden de hitparade volgden
om te zien hoe het hun idolen verging , zo wordt tegenwoordig nauwlettend in de
gaten gehouden hoe hoog Robbie Williams met zijn nieuwe single binnenkomt en of
daardoor de notering van Jennifer Lopez in gevaar komt. Lijstjes zijn altijd
leuk , en des te leuker als het om meetbare feiten gaat. Hoe vaak er ook verhalen
over gesjoemel de ronde hebben gedaan - de hitparade heeft nog altijd de
reputatie van een onwrikbaar feitenrelaas. De winkeliers passen hun inkoop erbij
aan , de platenkopers gaan erop af , en de sterren ontlenen er hun status aan.

Maar toch schuilt er in die hitparade sinds twee jaar een oneigenlijk
element. Omdat er steeds minder singles worden verkocht , zijn de onderlinge
verschillen soms nauwelijks meer met het blote oog waarneembaar. In de onderste
helft van de Mega Top 100 - de belangrijkste hitlijst van Nederland - gaat het
soms nog maar om de verkoop van enkele tientallen plaatjes. Daarom werd er in
2000 een nieuw gegeven aan de harde verkoopcijfers toegevoegd : de airplay , het
aantal keren dat een nieuwe plaat op de radio wordt gedraaid. Sindsdien vermengt
de hitparade verkoop met airplay.

Een rare binnendringer , want hoe ontstaat airplay ? Als een bekende naam een
nieuwe plaat heeft uitgebracht , die dus alleen al wegens de nieuwswaarde vaak
wordt gedraaid , of simpelweg als de gezamenlijke discjockeys , al of niet in
samenspraak met de betrokken platenmaatschappij , verwachten dat een bepaalde
plaat een hit zal worden. Terwijl natuurlijk het eerste noch het tweede een
reden voor een hit-notering kan zijn. Ook experts kunnen zich vergissen. Het
meewegen van airplay in de samenstelling van een hitparade is te vergelijken met
een boeken-top-10, waarin wordt meegerekend hoeveel exemplaren er door de
boekwinkels in hun etalages worden gelegd. Zo onzuiver is de Mega Top 100 nu.

Maar dat gaat veranderen. Deze week hebben de samenstellers van de hitparade
aangekondigd dat ze per 1 januari zullen terugkeren van hun dwalingen. Er komt
een splitsing : de Mega Top 100 wordt een Mega Top 50, die weer net als vroeger
uitsluitend is gebaseerd op verkoopcijfers. Als interne handleiding voor
industrie en handel blijft er weliswaar nog een door airplay beinvloede lijst
van de nummers 51 tot en met 100, maar die wordt niet meer naar buiten gebracht
en verliest dus de status van een hitparade.

Dat is goed nieuws. Want het maakt niet uit hoe weinig singles er
tegenwoordig nog maar worden verkocht - een verkoopt er altijd de meeste , een
zal er altijd nummer twee zijn , en zo verder. En wij zullen altijd willen weten
wie dat deze week zijn.


TAIL :
Cultuur ; Popmuziek ; Kunst en Cultuur ; Kunst ; Muziek

