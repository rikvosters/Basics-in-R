DOCUMENT : 77 of 80

PAPER : NRC Handelsblad

DATE : December 9, 2002


BYLINE : DOOR ONZE SPORTREDACTIE

SECTION : Sport ; Pg. 17

LENGTH : 305 words

DATELINE : ROTTERDAM , 9 DEC.

BODY :

HEADLINE : America's Cup : fikse straf na spionage

Een tribunaal van de America's Cup heeft het Amerikaanse zeilteam OneWorld
vanochtend fors gestraft voor het in bezit hebben van geheime ontwerpen van
andere boten. OneWorld moet punten inleveren bij de komende
kwalificatiewedstrijden.

De spionagerel overschaduwt de zeilwedstrijden om de Louis Vuitton Cup in
Nieuw-Zeeland , de kwalificatiereeks voor de oudste en meest prestigieuze
zeilwedstrijd ter wereld , de America's Cup. OneWorld zou vanaf morgen de halve
finale van de Louis Vuitton Cup zeilen tegen het team Prada uit Italie , in een
best-of-seven , maar de wedstrijd van morgen is vooralsnog uitgesteld wegens het
slechte weer in de regio. Elke race levert een punt op , dus OneWorld begint de
halve finale al met een verloren wedstrijd.

Het tribunaal beoordeelde dit weekeinde de beschuldigingen van Prada en het
Amerikaanse team van Dennis Conner aan het adres van OneWorld , een zeilteam dat
voor 75 miljoen euro wordt gesponsord. Bootontweprer van de OneWorld , Ian
Mitchell , gaf tegenover de jury toe dat hij over een computerschijfje beschikte
waarop de ontwerpen staan van de boten van Nieuw-Zeeland die in 1995 en twee
jaar geleden de America's Cup wonnen.

Mitchell verklaarde tegenover de juryleden : «Na de strijd om de America's
Cup in 2000 is de disc in mijn huis in Auckland geweest , maar ik heb hem nooit
meer gebruikt. Ik heb de disc ook niet meegenomen toen ik later naar Seattle ben
verhuisd.»

De jury oordeelde vanochtend desalniettemin dat de wedstrijdregels waren
overtreden en strafte OneWorld met puntenaftrek. Van diskwalificatie zag het
panel af. Wel moet OneWorld ook nog een boete van 65.000 euro betalen. Bovendien
geldt de puntaftrek ook voor de laatste kwalificaties in januari , mocht OneWorld
erin slagen Prada in de halve finales te verslaan.


TAIL :
Zeilen ; Sport ; Watersport

