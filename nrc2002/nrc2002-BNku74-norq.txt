DOCUMENT : 74 of 79

PAPER : NRC Handelsblad

DATE : December 9, 2002


BYLINE : DOOR BART JIPPES

SECTION : Kunst ; Pg. 10

LENGTH : 447 words

BODY :

HEADLINE : Escovedo : een inburgeraar in de VS-muziekscene

Als lid van de cowpunk-band Rank and File stond hij ooit in het
voorprogramma van de Sex Pistols. En als zovelen van zijn generatie trok hij
naar Austin , Texas. Maar waar het merendeel van zijn collega's het muzikale
vizier op rootsrock richtte , ontpopte Alejandro Escovedo zich tot misschien wel
de meest veelzijdige muzikant in die hoofdstad van alt. country ,
singer/songwriters en aanverwante stijlen.

Dat hij ondanks een half dozijn door de kritiek bejubelde platen - eerst in
de True Believers , en vervolgens onder eigen naam geen breed publiek wist te
bereiken heeft dan ook alles te maken met de vooroordelen van de gemiddelde
platenmaatschappij en het publiek. Want wie in Amerika een naam als Alejandro
Escovedo draagt , is bijna per definitie veroordeeld tot het maken van Mexicaans
getinte muziek a la Los Lobos , of Santana. Of je moet je naam aanpassen , zoals
Alejandros nichtje die haar naam inkortte tot Sheila E. Maar Escovedo veranderde
noch zijn naam , noch zijn weerzin tegen de gewenste etniciteit in zijn muziek.
Die is geheel eigen , en laat zich niet onder wat voor noemer dan ook vangen.

Niemand die zo mooi strijkers weet te integreren in rockmuziek als hij. Zo
ging het stemmen van de snaarinstrumenten vrijdagavond ongemerkt vanuit chaos
over in de door de cellist gestreken lange melodielijnen van Way It Goes , een
van die broeierige langzame nummers van het album Thirteen Years. Escovedo zingt
alsof hij een huiveringwekkende last met zich meedraagt , waaronder hij slechts
met grote moeite overeind blijft.

Dat lukt hem dan mede dankzij het contrapunt van de vijf muzikanten om hem
heen , die arrangementen spelen waarin vinnige rock van uiteenlopende aard aan
bod komt. Zo werd Dee Dee Ramone herdacht in Castanets - het verhaal over het
meisje met castagnetten , maar zonder gevoel voor ritme - en kregen we een
spetterende vertolking van Crooked Frame , met zijn ongeevenaarde erupties van
grunge-gitaren.

Merkwaardig was bij dat alles dat het concert als geheel toch een eenheid
bezat , ondanks die waaier van stijlen. Dat kwam ook doordat de nummers niet
steeds in rockclichestijl werden afgebouwd , maar veelal oplosten in borrelende
synthesizertonen en het zingen van de traag gestreken cello , als een
lanceerplatform voor het volgende nummer. Zo leek het alsof het concert pas net
begonnen was toen de zanger na een uur het einde van het optreden aankondigde.
In de twee daarop nog volgende toegiften onder andere een vertolking van Neil
Youngs Powderfinger , dat bleek afstak tegen het zoveel betere eigen werk.

Concert : Alejandro Escovedo. Gehoord : 6/12 Paradiso Amsterdam.


TAIL :
Popmuziek ; Kunst en Cultuur ; Kunst ; Muziek

