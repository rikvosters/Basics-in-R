DOCUMENT : 1 of 19

PAPER : NRC Handelsblad

DATE : December 14, 2002


BYLINE : DOOR ONZE CORRESPONDENT BERNARD BOUWMAN

SECTION : Wetenschap & Onderwijs ; Pg. 35

LENGTH : 851 words

DATELINE : GEBZE/ISTANBUL , 13 DEC.

BODY :

HEADLINE : Turkse woede over de «spelletjes» van Europa

De kogel is door de kerk : eind 2004 zal de Europese Unie bekijken of
onderhandelingen met Turkije kunnen beginnen. In Turkije zelf bouwde de woede
zich de afgelopen dagen al op over de «spelletjes» van Europa.

Het is een grauwe industriele voorstad van Istanbul , zo'n oord waar mensen
alleen maar willen weggaan , en nooit willen komen. Maar ook in Gebze brengt het
noemen van Europa bij velen een glimlach op het gezicht. «Nu ben ik nog niet zo
Europees , want ik heb geen werk» , zegt Hassan , die tot hij zijn baan verloor bij
een autofilterfabriek in de stad werkte. «Maar als we bij Europa horen vind ik
zo een nieuwe baan , want dan komt het goed met de economie.» Even verderop ziet
Osman , verver van beroep , Europa vooral als teken dat er ooit vrijheid in
Turkije zal komen. Voor een ambtenaar ( die eigenlijk niet mag praten en dus zijn
naam niet geeft ) is Europa vooral de belofte dat de mensenrechten in Turkije
volledig zullen worden gerespecteerd. Werk , vrijheid , mensenrechten , de
conclusie is duidelijk : voor veel Turken is Europa de hoop op een betere
toekomst.

Maar tot woede van veel Turken lijkt hun land dit rendez-vous met de
geschiedenis opnieuw te missen. Ankara wilde van de Europese Unie een vaste
datum om de toetredingsonderhandelingen te beginnen. Maar verder dan een
afspraak om eind 2004 opnieuw naar het dossier te kijken , met eventuele
onderhandelingen als Turkije dan aan alle criteria voldoet , is Europa niet
gegaan. En de afgelopen week begon in Turkije de woede daarover zich al op te
bouwen.

Kranten , tijdschriften , televisie - alle media zijn continu met Kopenhagen
bezig. De eerste reacties vandaag varieren van teleurgesteld tot boos.
«Ongelukkigerwijs hebben we niet gekregen wat we wilden» , schrijft Sabah.
Radikal is veel harder : «Al op de eerste dag van de top van Kopenhagen kwam het
allerslechtste resultaat dat je je kon voorstellen uit de bus.»

Veel Turken weten waarom 2004 als datum-om-te-kijken niet voldoet. Dan zijn
tien nieuwe landen toegetreden , die allemaal een beroep doen op de geldpotten in
Brussel. Op concurrentie van een arm land als Turkije voor die steun zitten ze
niet te wachten en daarom zal een van die landen ( die allemaal Turkse toetreding
met een veto kunnen blokkeren ) ongetwijfeld Turkije de voet dwarszetten. En
alsof dat nog niet genoeg is , is een van de tien Cyprus. De Grieks-Cyprioten
moeten Turkije niet , zo denken veel Turken. En als zij het vetorecht hebben , kan
Turkije het verder wel vergeten. En dan , zo wordt hier gezegd , hebben we het nog
niet eens over al die West-Europeanen die bang zijn dat half Turkije naar hun
land komt om werk te zoeken. Vervolg TURKIJE : pagina 5

TURKIJE

«Europa wil ons niet»

Vervolg van pagina 1 Mooie verklaringen in Kopenhagen veranderen daaraan
niets. En dus bouwt de woede zich op. Toen hij nog in het gevlei probeerde te
komen bij de Europese leiders mocht schaduwpremier Erdogan graag spreken over de
verrijking die een moslim-land als Turkije voor de Unie zou vormen. Toen hij op
bezoek was in Rome nuttigde Erdogan zelfs een middagmaal , ook al was het midden
in de vastenmaand ramadan. Maar ook bij Erdogan is de toon flink veranderd.

Veel van de boosheid van de Turken komt voort uit de gedachte dat Europa ,
dat zo mooi over mensenrechten kan praten , iets tegen Turkije heeft omdat het
een moslim-land is. «Ik zie geen andere reden waarom het allemaal zo lang duurt
dan dat jullie tegen ons discrimineren wegens ons geloof» , zegt verver Osman in
de industriele woestenij van Gebze. «Maar er is maar een God , die van jullie is
ook die van ons. Waarom begrijpen jullie dat niet ? » Uitspraken van leidende
politici in West-Europa dat Turkije «anders» is en dus niet bij Europa hoort ,
voeden die gedachte. Omdat dat «anders-zijn» door de Europese sprekers eigenlijk
nooit wordt uitgelegd concluderen veel Turken dat het eigenlijk allemaal om de
islam draait.

En dus zint Turkije op alternatieven. In de pers wordt al gesproken over een
Plan B : Turkije zou landen als Frankrijk en Duitsland , die als
hoofdverantwoordelijken worden gezien voor een teleurstelling in Kopenhagen , de
voet dwarszetten door hun bijvoorbeeld geen defensiecontracten meer te gunnen.
Op straat wordt gezinspeeld op sterkere banden met de Arabieren. De gemiddelde
Turk vindt Arabieren maar niets , maar als Europa ons niet wil , moet het maar ,
denkt men. Erdogan zelf heeft inmiddels gezegd dat Turkije zich maar moet
aansluiten bij de Noord-Amerikaanse Vrijhandelsassociatie en , zo zei hij ,
president Bush vond het een goed idee.

Of zal Europa erin slagen de Turkse woede te beteugelen ? Vanmorgen probeerde
een Turkse diplomaat te beredeneren waarom het glas misschien halfvol is. De
datum is niet goed , maar Europa heeft zich wel definitief aan Turks lidmaatschap
gecommitteerd , zei hij. Maar later liet premier Gul een heel ander geluid horen :
onacceptabele discriminatie. De vraag is nu of Turkije met zijn teleurgestelde
verwachtingen kan leren leven.


TAIL :
Topconferenties ; Binnenlandse politiek ; Buitenlandse betrekkingen ;
Politiek en Staat ; Buitenlandse Betrekkingen

