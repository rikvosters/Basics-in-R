DOCUMENT : 36 of 123

PAPER : NRC Handelsblad

DATE : December 13, 2002


BYLINE : DOOR EEN ONZER REDACTEUREN

SECTION : Binnenland ; Pg. 2

LENGTH : 369 words

DATELINE : AMSTERDAM , 13 DEC.

BODY :

HEADLINE : «Men sloot de ogen» ; ACCOUNTANCY

Het was in eerste instantie een zijlijn van het onderzoek , maar het werd een
hoofdlijn. De rol van de accountants in de bouwfraude. De beroepsgroep van
controleurs van jaarrekeningen blijkt jarenlang te hebben meegewerkt aan het
ophouden van een sluier waardoor prijsafspraken en werkverdeling in de bouw
mogelijk waren. Of , zoals het rapport schrijft : «De accountant stond erbij , keek
ernaar en sloot zijn ogen...»

De commissie deelt daarmee de grootste dreun uit ooit , sinds het ontstaan
van de Nederlandse accountancy in 1879 - dat was overigens eveneens naar
aanleiding van een grootscheepse fraude. Nu stonden accountants het afgelopen
jaar al diverse malen peentjes te zweten. Was het niet de hbo-fraude
( inschrijvingen van nepstudenten ) dan was wel de ESF-affaire ( geknoei met
Europese subsidiegelden ) . In alle gevallen faalden de controleurs.

De commissie vindt dat de accountants van bouwondernemingen passiviteit kan
worden verweten zodra ze tegen aanwijzingen van onregelmatigheden aanliepen.
«Alertheid en het nemen van eigen verantwoordelijkheid was op zijn plaats
geweest» , schrijft de commissie. «Ongeacht het »materialiteitsvraagstuk« dient
de accountant bij aanwijzingen van fraude nader onderzoek te doen.»

Het rapport geeft een aantal suggesties om het laakbare gedrag van
accountants te voorkomen. De belangrijkste is het instellen van een «openbaar
aanklager» voor het accountantsberoep , hoewel accountants zelf liever de term
«onafhankelijke , externe toezichthouder» gebruiken. «Een dergelijke openbaar
aanklager zou een onderzoeksbureau dienen te krijgen met zelfstandige
onderzoeksbevoegdheden» , zegt de commissie.

Ook op het gebied van forensische accountancy , waarbij het gaat om het
actief opsporen van fraude binnen bedrijven en overheden , kraakt de commissie
harde noten. Het rapport vindt dit type accountant een «buitenwettelijke
speurhond die zich taken en bevoegdheden aanmeet die hem wellicht niet
toekomen». Verder vindt de commissie dat forensische accountants voortaan geen
onderzoeken meer mogen uitvoeren bij de controleklanten van zijn kantoor.


TAIL :
Fraude en corruptie ; Bouwnijverheid ; Economie ; Bedrijfstakken ; Recht ;
Criminaliteit ; Delicten

