DOCUMENT : 39 of 80

PAPER : NRC Handelsblad

DATE : December 11, 2002


BYLINE : DOOR EEN ONZER REDACTEUREN

SECTION : Sport ; Pg. 13

LENGTH : 412 words

DATELINE : AMSTERDAM , 11 DEC.

BODY :

HEADLINE : PKK-kopstuk mag niet uitgeleverd

PKK-kopstuk Nuriye Kesbir ( 41 ) mag niet worden uitgeleverd aan Turkije. Dat
heeft de rechtbank in Amsterdam gisteren beslist.

De rechters concluderen dat het lidmaatschap van de Koerdisch-separatische
organisatie PKK in Nederland niet verboden is en dus ook niet strafbaar. Turkije
verdenkt Kesbir van terroristische activiteiten.

De rechtbank hief dinsdag de uitleveringsdetentie van Kesbir op. Dat
betekent echter niet dat zij ook daadwerkelijk op vrije voeten komt. Zij zit nu
in vreemdelingenbewaring , omdat haar verzoek tot politiek asiel is afgewezen.
Volgens haar advocaat V. Koppe maakt Kesbir niettemin een goede kans om
binnenkort daaruit te worden ontslagen , mogelijk zelfs volgende week. Koppe
meent dat Nederland Kesbir niet kan uitzetten als ongewenst vreemdeling.

Met de uitspraak van de Amsterdamse rechtbank komt vast te staan dat
lidmaatschap van de presidentiele raad van de PKK geen strafbaar feit is naar
Nederlands recht. Koppe : «Dat betekent veel voor de PKK , ook in de rest van
Europa. In die zin is dit een verstrekkende uitspraak.»

Kesbir werd op Schiphol gearresteerd toen ze met een vals paspoort Nederland
probeerde binnen te komen. Turkije verzocht in januari om Kesbirs uitlevering
omdat zij daar wordt verdacht van lidmaatschap van de Koerdische arbeiderspartij
PKK en zich in die hoedanigheid schuldig gemaakt zou hebben aan terroristische
activiteiten. Nederland vroeg daarop om aanvullende informatie , omdat de
strafbare feiten die de Turken in het uitleveringsverzoek opsomden , naar
Nederlands recht , geen strafbare feiten zijn. Nederland kent geen wettelijk
verbod op terroristische organisaties.

De PKK , die kortgeleden zijn naam heeft veranderd in Congres van Vrijheid en
Democratie in Koerdistan ( KADEK ) , staat op het punt geplaatst te worden op de
Europese lijst van terroristische organisaties. De PKK is , anders dan in sommige
lidstaten van de EU , niet verboden in Nederland. Het Kamerlid Eurlings ( CDA )
vindt dat Nederland niet langer moet afwijken van andere lidstaten. Dat zou
volgens Eurlings inhouden dat ook de Koerdische organisatie PKK in Nederland
moet worden verboden. Het openbaar ministerie ( OM ) heeft twee weken de tijd om
cassatie aan te tekenen bij de Hoge Raad tegen de uitspraak van de rechter.
Indien het OM daartoe overgaat , moet de hele zaak opnieuw worden behandeld.


TAIL :
Politiek en Staat ; Binnenlandse Politieke Onrust ; Terrorisme ; Politiek en
Staat ; Buitenlandse betrekkingen

