DOCUMENT : 72 of 111

PAPER : NRC Handelsblad

DATE : December 11, 2002


BYLINE : DOOR ONZE REDACTEUR DICK WITTENBERG

SECTION : Buitenland ; Pg. 6

LENGTH : 1215 words

DATELINE : LUANDA , 11 DEC.

BODY :

HEADLINE : «Honderd families» beheersen de staat

Machthebbers zijn meesters in machtspolitiek , virtuoos in verdeel-en-heers.
«In dat opzicht is Angola juist een staat die prima werkt.»

Ze hebben hem pas nog zijn huis afgepakt in de baixa , de bakstenen
binnenstad van Luanda. Ze hebben hem verbannen naar een buitenwijk. Als
vice-voorzitter van het parlement had hij zich niet meegaand genoeg gedragen.
Ten minste , dat vermoedt hij. Jaka Jamba grijnst gelaten. Zij beheersen de staat
Angola. De staat geeft , de staat neemt.

Zij dat zijn «de honderd families» van Jose Eduardo dos Santos , het netwerk
rond de president. Bij de onafhankelijkheid in 1975 berustte het gezag nog bij
de marxistische partij , MPLA. Maar vanwege de burgeroorlog met de concurrerende
bevrijdingsbweging Unita deed het Centraal Comite daar in 1982 al afstand van
ten gunste van de president. De president is sindsdien almachtig. Hij benoemt en
ontslaat ministers. Hij kiest de provinciale gouverneurs. Hij controleert het
leger. De inkomsten van de staat beheert hij als zijn eigen huishoudpot , buiten
de begroting om.

In het kader van het eerste mislukte vredesakkoord van 1991 koos de
president voor een ingrijpende economische en politieke hervorming. Het
meerpartijenstelsel verving de eenpartijstaat. De markteconomie verdrong de
centraal geleide economie. Maar nadat de oorlog weer oplaaide , bleven de
hervormingen halverwege steken. «Zo ontstond een kleptocratie» , zegt een
anonieme adviseur van VN-organisatie UNDP. «Ongecontroleerd bestuur gekopppeld
aan de ongecontroleerde vorm van ruw kapitalisme. Zonder gevoel van sociale
verplichting of solidariteit.»

Alle politieke en economische macht is in handen van Futongo de Belas , de
presidentiele residentie. Symbool van het hechte familienetwerk dat de 60-jarige
Dos Santos heeft opgebouwd. Gunsten vormen het cement van deze
machtsconstructie. De president draagt staatsbedrijven over , verleent grond- en
diamantconcessies , geeft importvergunningen. Hij verdeelt kerstgratificaties
onder de leden van het parlement.

Jamba vermoedt dat hij dit jaar niet in aanmerking komt voor die bonus. Hij
zit al tien jaar in het parlement , sinds de eerste en meteen laatste
verkiezingen. Namens Unita. Bij die verkiezingen won regeringspartij MPLA 129
zetels , Unita kreeg er 70. De resterende 21 zetels werden onder tien partijen
verdeeld.

Toen Unita in 1993 weer naar de wapens greep , bleef Jamba onverstoorbaar
zitten. Toen Unita de oorlog begin dit jaar eindelijk voor geeindigd verklaarde ,
zat Jamba er nog steeds. Ook al hadden ze hem eindeloos gepest en hadden ze zijn
fractie hopeloos verdeeld. In het verlaten gebouw van de Assembleia Nacional , in
zijn kantoor dat uitkijkt op wapperend wasgoed , zegt hij met een mengeling van
afschuw en eerbied : «Ze zijn meesters in verdeel-en-heers.»

Terwijl Jamba zijn binnenstadswoning verspeelde , werd de chef-staf van
Unita , generaal Geraldo Abreu «Kamorteiro» , door de regering met geschenken
overspoeld. De interimleider van Unita , generaal Paulo Lukambo «Gato» , kreeg een
suite in het duurste hotel van Luanda , Tropico. Plus een luxe auto en mobiele
telefoon. Die telefoon bleek wel te worden afgetapt. De auto werd in september
tijdelijk ingenomen omdat Gato zich iets te kritisch over het vredesproces
uitgesproken had.

Alle politieke partijen in Angola , dus ook Unita , zijn financieel
afhankelijk van de staat , dus van de president. Hetzelfde geldt voor de meeste
nationale organisaties , belangengroepen , media.

Vroeger wilde de regering nog wel eens een journalist gevangen zetten of
«laten verdwijnen» , vertelt pater Antonio Jaca , directeur van het enige
onafhankelijk radiostation van Angola , het katholieke Radio Ecclesia.
Tegenwoordig werkt de druk «veel subtieler». Journalisten worden weggekocht.
Bedrijven die allemaal afhankelijk zijn van de staat , adverteren alleen in de
media van de staat. Op brieven waarin Radio Ecclesia aankondigt dat ze de
FM-uitzendingen volgend jaar tot heel de natie uitbreidt , met financiele steun
van het Nederlands Instituut voor Zuidelijk Afrika , wordt niet gereageerd. Als
een onafhankelijk weekblad als Agora met een onthulling van corruptie komt ,
dreigt de regering met een proces wegens smaad.

«Angola» , zegt de anonieme adviseur van VN-organisatie UNDP , «wordt gezien
als schoolvoorbeeld van een falende Afrikaanse staat. En het is waar dat het
volk van deze staat niks te verwachten heeft. Geen onderwijs. Geen
gezondheidszorg. Geen enkele vorm van steun. Maar het is dan ook een misverstand
dat Angola op ontwikkeling is gericht.»

«Zij die het in Angola voor het zeggen hebben» , gaat hij verder , «zijn
alleen maar geinteresseerd in consolidatie en versterking van de macht. Dat doel
hebben ze geweldig gediend. Angola is in dat opzicht juist een staat die prima
werkt.»

Op het vlak van buitenlandse politiek hebben ze geweldige successen geboekt ,
dankbaar gebruik makend van hun militaire kracht en de aantrekkingskracht van
olie. Ze hielpen vijandige regimes in de buurlanden Congo-Kinshasa en
Congo-Brazzaville omver te werpen. Ze zochten toenadering tot Amerika dat
aartsrivaal Unita tijdens de Koude Oorlog altijd had gesteund. Door de Verenigde
Naties tot sancties tegen Unita te bewegen , behaalden ze een financieel voordeel
dat in de burgeroorlog uiteindelijk beslissend was.

De internationale gemeenschap en de Angolese kerken zeiden nog begin dit
jaar dat de oorlog niet te winnen was. Maar ze hebben de oorlog gewonnen. Door
zich niks aan te trekken van de plattelandsbevolking die ze lieten opjagen in
het kader van de «verschroeide aarde-taktiek». Door huurlingen en experts uit de
Verenigde Staten , Israel en Zuid-Afrika nietsontziend te laten jagen op de
mythische Unita-leider Jonas Savimbi , zich richtend naar de signalen van zijn
gsm en satelliettelefoon. De rebellenleider die door de Amerikaanse president
Ronald Reagan als de «George Washington van Angola» in het Witte Huis was
verwelkomd , lieten ze liquideren op de geboortedag van George Washington , 22
februari. Cynisch. En effectief.

Sinds die overwinning voelen ze zich sterker dan ooit. Aartsrivaal Unita
sjokt aan de leiband. Verder is er geen politiek alternatief. Maar de adviseur
van VN-organisatie UNDP hoopt op nieuwe politieke krachten nu de strijd tussen
MPLA en Unita eindelijk is beslist. President Dos Santos , die sinds 1979 aan de
macht is , stelt zich niet meer herkiesbaar voor de verkiezingen die op zijn
vroegst in 2005 worden gehouden. Daarmee haalt hij het fundament onder zijn
familiebouwwerk weg.

Jaka Jamba , de vice-voorzitter van het parlement wordt zelfs poetisch als
hij aan Angola na de oorlog denkt. Hij vergelijkt de toekomst van Angola met
«een leeg schoolbord waarop je de prachtigste gedichten schrijft.»

Dit is het vierde en laatste deel in een serie over Angola na de oorlog.
Eerdere delen verschenen op 30 november en op 2 en 5 december. Ze zijn nog te
lezen op www.nrc.

Illegale drankverkoop op een straatmarkt in de Angolese hoofdstad Luanda.
Meer dan de helft van de bevolking is voor werk aangewezen op de informele
sector. Van de staat heeft het volks niks te verwachten. Machthebbers zijn
alleen op versterking van hun macht gericht. ( Foto AP )


TAIL :
Binnenlandse politiek ; Burgeroorlogen ; Politiek en Staat ; Binnenlandse
Politieke Onrust

