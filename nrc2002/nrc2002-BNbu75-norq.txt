DOCUMENT : 75 of 111

PAPER : NRC Handelsblad

DATE : December 11, 2002


BYLINE : DOOR EEN ONZER REDACTEUREN

SECTION : Buitenland ; Pg. 4

LENGTH : 433 words

DATELINE : ROTTERDAM , 11 DEC.

BODY :

HEADLINE : Jongeren twijfelen aan nut democratie

Jongeren zijn teleurgesteld in de democratie en twijfelen aan het nut van
stemmen. Dat schrijft het kinderfonds van de Verenigde Naties , UNICEF , in zijn
vandaag gepubliceerde jaarrapport The State of the World's Children.

UNICEF ondervroeg 40.000 kinderen en jongeren tussen de negen en 18 jaar uit
72 landen. Bijna eenderde van de ondervraagden zei hun regering en
regeringsinstellingen te wantrouwen , niet te geloven dat stemmen effect heeft op
het beleid in een land en regeringsleiders niet te zien als rolmodel. Hoe ouder
het kind , hoe groter het wantrouwen werd.

Het kinderfonds maakt zich zorgen over het effect dat dit zal hebben op het
democratisch burgerschap in de toekomst. «Het is geen goed voorland» , aldus een
woordvoerder van Unicef Nederland.

In het jaarrapport wordt gewezen op al aanwezige afname van de
verkiezingsopkomst in westerse landen en op een steekproef van onderzoeksbureau
Gallup onder 57.000 mensen in zestig landen waaruit blijkt dat nog slechts een
op de 10 volwassenen gelooft dat regeringen luisteren naar de wensen van
burgers.

Als kinderen niet wordt geleerd wat het belang is van deelname aan het
democratisch proces , zal het de wereld «opbreken» , schrijft UNICEF. Ze «zullen
belangrijke eigenschappen , zoals de bekwaamheid zichzelf uit te drukken ,
verantwoorde keuzes te maken en verantwoordelijkheid te nemen , niet leren.» «De
uitoefening van macht en verantwoordelijk burgerschap is niet iets dat
plotseling , op 18-jarige leeftijd , naar boven komt , » meent het kinderfonds.

Een oplossing is er volgens Unicef wel : kinderen moeten vaker geraadpleegd
worden , ook thuis en op lokaal niveau.

«In een wereld die wordt geteisterd door conflicten en is verdeeld door
armoede , is het essentieel dat we naar kinderen luisteren en hen een kans geven
een betere toekomst voor henzelf te maken» , zei Carol Bellamy , directeur van het
kinderfonds vanochtend. «Als we verzuimen kinderen vanaf een jonge leeftijd
inspraak te geven , missen we een kans democratie en menselijke waardigheid te
verspreiden in de wereld.»

UNICEF wijst erop dat regeringsleiders , geconfronteerd met terrorisme , de
verspreiding van democratie een speerpunt noemen. De Verenigde Naties stelden
eveneens dat zij zich dit millennium zullen inspannen democratie te bevorderen.

Luisteren naar kinderen betekent niet dat kinderen het voor het zeggen
krijgen , zo benadrukt het rapport. Het waarborgen van kinderrechten behoort
vooraleerst een verantwoordelijkheid van de volwassenen van deze wereld te zijn.


TAIL :
Staatsvormen ; Recht ; Politiek en Staat ; Staatsrecht

