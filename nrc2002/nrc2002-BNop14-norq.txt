DOCUMENT : 14 of 44

PAPER : NRC Handelsblad

DATE : December 12, 2002


BYLINE : LEX GOES , AMSTERDAM

SECTION : Opinie ; Pg. 8

LENGTH : 225 words

BODY :

HEADLINE : Museumwinkel Schiphol

Met verbazing las ik in deze krant van 10 december over de opening van een
museumwinkel op Schiphol waarboven in een iets grotere ruimte onder meer een
aantal schilderijen uit de collectie van het Rijksmuseum hangen.

De schilderijen worden tussen parfum en goedkope zonnebrillen achter dik
kogelvrij glas , in een hightech ruimte met twee open zijden , in een drukke
omgeving ( 40 miljoen passanten per jaar ) met permanent patrouillerende
beveiligingsbeambten , deels ver boven ooghoogte opgehangen.

Hoe kun je ze dan nog zien ? De betekenis van de meeste kunstvoorwerpen , en
al helemaal die uit het verleden , is dermate complex dat zij alleen in een
rustige omgeving tot haar recht kan komen.

Kunst moet je kunnen beschouwen. Je moet kunnen ingaan op de bedoelingen van
de maker en verbanden kunnen leggen met andere kunstwerken. Bovendien is het
geen schande haar met een zeker ontzag tegemoet te treden.

De ontwerpers en opdrachtgevers hebben daar blijkbaar geen boodschap aan. De
benaming museum-dependance is misleidend : ze heeft niets met kunstbeleving maar
wel alles met commercie te maken. Het degraderen van de schilderijen van de oude
meesters tot een tussendoortje voor de overstappende reiziger is beschamend. Het
getuigt van minachting , een treurigstemmend gebrek aan respect en is liefdeloos.


TAIL :
Musea en galerieen

