DOCUMENT : 88 of 201

PAPER : NRC Handelsblad

DATE : December 12, 2002


BYLINE : DOOR EEN ONZER REDACTEUREN

SECTION : Economie ; Pg. 15

LENGTH : 303 words

DATELINE : AMSTERDAM , 12 DEC.

BODY :

HEADLINE : Q8 en Gulf kopen pompstations

De negen benzinestations die gisteren zijn geveild hebben in totaal ruim 29
miljoen euro opgebracht. Olieconcern Q8 kocht drie en Gulf twee stations die zij
voor 15 jaar mogen exploiteren. Vier pompen bleven in handen van de gevestigde
maatschappijen Exxon ( Esso ) en de Koninklijke/Shell Groep.

Het hoogste bod op deze eerste jaarlijkse veiling kwam van Q8 uit Koeweit
dat het Shell-station Amstelveen-Zuid kocht voor 11,5 miljoen euro. Het bedrijf
kreeg uiteindelijk nog twee benzinepompen : een Shell-station langs de rijksweg
A28 in Drenthe voor 3,1 miljoen euro en het BP-station bij Drachten ging voor
1,1 miljoen euro naar Q8.

De 250 stations langs de snelwegen gaan de komende 21 jaar allemaal onder de
hamer in een poging de concurrentie te vergroten en nieuwkomers een kans te
geven. De vier maatschappijen ( Shell , Esso , BP en Texaco ) die de markt nu
beheersen moeten verder 50 stations hebben ingeleverd voor 2005. De geboden
bedragen voor de stations gaan naar de bedrijven die de pomp kwijtraken. Als de
stations over vijftien jaar weer geveild worden gaat de opbrengst naar de
overheid. De staat verdiende gisteren ook al 1,5 miljoen euro omdat Shell en
Esso het hoogste bod deden op enkele van hun eigen stations.

Van de vier Shell-stations die gisteren werden geveild verloor het
Nederlands-Britse concern er twee en wist het er twee te behouden. Het station
bij Leeuwarden langs de A32 en bij het Brabantse Bladel blijven van Shell. Ook
Esso wilde zijn stations bij De Bilt en Heerlen kennelijk graag houden want het
kwam met veruit het hoogste bod voor beide locaties. Oliebedrijf Gulf kocht een
Total station in Friesland voor 700.000 euro en een Texaco station bij Bladel
voor 660.000 euro.


TAIL :
Detailhandel ; Brandstoffen ; Economie ; Energievoorziening ; Bedrijfstakken
; Handel

