DOCUMENT : 10 of 78

PAPER : NRC Handelsblad

DATE : December 14, 2002


BYLINE : DOOR ONZE CORRESPONDENT BEN VAN DER VELDEN

SECTION : Voorpagina ; Pg. 1

LENGTH : 825 words

DATELINE : KOPENHAGEN , 14 DEC.

BODY :

HEADLINE : Akkoord toetreding tien landen tot EU ; Uitbreiding kost 40,8 miljard euro

De Europese Unie heeft gisteravond op haar uitbreidingstop in Kopenhagen met
succes de onderhandelingen afgesloten over de toetreding van tien lidstaten.

Na ratificatie van het uitbreidingsverdrag kunnen Polen , Tsjechie ,
Hongarije , Slowakije , Slovenie , Estland , Letland , Litouwen , Malta en Cyprus op 1
mei 2004 tot de EU toetreden.

«Een nieuw Europa is geboren» , zei de Deense premier Anders Fogh Rasmussen ,
de huidige EU-voorzitter.

De regeringsleiders van de kandidaat-landen probeerden tot het laatste
ogenblik gisteravond gunstiger financiele voorwaarden van de EU in de wacht te
slepen. De regeringsleiders van de EU kwamen uiteindelijk met 300 miljoen euro
extra voor de periode 2004 tot 2006 over de brug plus ingenieuze financiele
constructies die niet ten koste van de EU-begroting gaan.

«In het belang van de nauwe Pools-Duitse betrekkingen heb ik willen
bijdragen aan een snelle oplossing» , zei de Duitse bondskanselier Gerhard
Schroder. Zijn bereidheid om nog een laatste keer in de beurs te tasten trok ook
Nederland over de streep. De Nederlandse premier Jan Peter Balkenende , die
oorspronkelijk wilde dat de EU niet meer dan 39,3 miljard euro tot 2006 voor de
uitbreiding zou betalen , ging donderdag akkoord met 40,5 miljard en stemde
gisteravond ten slotte in met 40,8 miljard. «Ik ben zeer tevreden met het
resultaat» , zei Balkenende , die erop wees dat de kosten nog altijd onder de 42,6
miljard euro blijven die de Europese regeringsleiders in 1999 als limiet hadden
genoemd.

De Poolse premier Leszek Miller noemde zijn onderhandelingsresultaat «een
succes». Hij was tot de laatste minuut voor de EU de moeilijkste
onderhandelingspartner. Maar de EU-regeringsleiders hadden ook begrip voor zijn
positie. Miller had hen ervan overtuigd dat hij met zulke resultaten naar
Warschau moest terugkeren , dat hij niet riskeert dat de Poolse bevolking het
toetredingsverdrag volgend voorjaar in een referendum alsnog afwijst.

De EU gaf ten slotte Polen 108 miljoen euro extra voor verbetering van de
grensbewaking. Bovendien krijgt het in 2005 en 2006 een miljard euro uit
structuurfondsen vervroegd uitbetaald. Anders dan de regelingen voor deze
fondsen eisen , mag Polen zelf beslissen hoe het geld wordt uitgegeven. Bovendien
hoeft Polen niet volgens de regels van de co-financiering bij de besteding van
de EU-fondsen geld uit eigen middelen toe te voegen. Dat scheelt Polen enkele
honderden miljoenen.

Polen heeft tevens bereikt dat het de inkomenssteun voor Poolse boeren , die
oorspronkelijk in 2004 25 procent van de steun van hun EU-collega's zou
bedragen , mag verhogen tot 55 procent. In de twee jaar erna mag die steun
stijgen tot 60 en vervolgens 65 procent. Die extra steun moet Polen voor een
deel uit eigen middelen betalen. Maar het mag nu ook de miljard euro van de
structuurfondsen hiervoor gebruiken.

De Poolse regering heeft er in verband met het referendum van volgend jaar
veel belang bij om de plattelandsbevolking gunstig te stemmen.  Vervolg
UITBREIDING : pagina 5

UITBREIDING

Regeringsleiders bejubelen «grote dag voor Europa»

Vervolg van pagina 1 De Europese regeringsleiders hebben de andere negen
kandidaat-landen , die in het kielzog van Polen tot het laatste moment weigerden
het aanbod van de Europese Unie te aanvaarden , voor totaal 200 miljoen euro
extra geld geboden.

Bovendien heeft Tsjechie , volgens dezelfde methode als voor Polen is
gebruikt , honderd miljoen euro vervroegd uit de zogeheten structuurfondsen in de
wacht gesleept.

De regeringsleiders van zowel de vijftien huidige EU-lidstaten als van de
kandidaat-lidstaten hadden gisteravond moeite om elkaar te overtreffen in de
beschrijving van het belang van de gebeurtenis. «Het is een historische dag voor
Europa en de wereld» , zei de Deense premier Rasmussen. «Het is een buitengewoon
ogenblik» , zei zijn Britse collega Tony Blair. «Het is een grote dag voor Europa
en voor Duitsland» , zei de Duitse bondskanselier Schroder. «Het is een kans die
de deur opent voor ons en voor toekomstige generaties» , meende de Poolse premier
Miller. «Het is historisch» , zei zijn Tsjechische collega Vladimir Spidla.

De laatste had kort daarvoor nog gezegd dat hij desnoods tot vandaag of tot
zondag door zou onderhandelen om verdragsvoorwaarden te krijgen waarmee hij
kritische Tsjechische kiezers onder ogen kan komen. Premier Spidla was de enige
niet die donderdag naar Kopenhagen was gekomen met de verwachting dat de
slotonderhandelingen over de uitbreiding van de EU dagenlang zouden kunnen
voortslepen. Het Deense EU-voorzitterschap zag echter kans de regeringsleiders
van de totaal vijfentwintig betrokken landen zo onder druk te zetten en te
houden , dat de Europese top slechts twee uur langer duurde dan volgens een krap
tijdschema was voorzien.

ANALYSEpagina 5

HOOFDARTIKELpagina 7

ZATERDAGS BIJVOEGSEL

pagina 22

WWW.NRC.NLdossier


TAIL :
Buitenlandse betrekkingen ; Politiek en Staat

