DOCUMENT : 178 of 201

PAPER : NRC Handelsblad

DATE : December 10, 2002


BYLINE : HERMAN FRIJLINK

SECTION : Economie / Achtergrond ; Pg. 14

LENGTH : 878 words

BODY :

HEADLINE : Duitsland lijdt aan Europa en Europa aan Duitsland

«De armere en zwakkere landen varen wel bij de Europese Unie , terwijl het
rijke Duitsland het herverdelingsproces financiert.» En daarbij , schrijft
Wilhelm Mankel in Die Zeit , heeft Duitsland dan ook nog eens de last te dragen
van de hereniging met het voormalige Oost-Duitsland. De auteur , hoogleraar aan
de universiteit van Frankfurt am Main , betoogt dat «de rood-groene coalitie geen
antwoord heeft op de economische crisis omdat ze de oorzaken ervan niet
begrijpt».

Hankel legt uit : «De kracht van de D-mark maakte de Duitse markt
aantrekkelijk voor import uit Europa. Toch bleef het Duitse concurrentievermogen
op niveau omdat de sterke D-mark de kosten van de import laag hield. Alleen ,
sinds het bevriezen van de wisselkoers kan dat niet meer.» Volgens de auteur
moeten de Europeanen , de Duitsers voorop , het Stabiliteitspact maar gauw
vergeten. Want «Duitsland lijdt aan Europa , en Europa aan Duitsland». Dat is
volgens hem ook de reden waarom EU-presidentcommissaris Prodi het pact dom
noemde. Hij is daarmee in het goede gezelschap van de bekende Amerikaanse
econoom en Nobelprijswinnaar Milton Friedman.

Desgevraagd zegt deze in het Duitse zakenmaandblad DM Euro dat hij het eens
is met Prodi. Volgens Friedman was het stabiliteitspact nodig voor de politieke
acceptatie van de euro. Maar nu de euro er is , heeft het pact zijn politieke
relevantie verloren. Hoewel hij denkt dat Duitsland in een moeilijke situatie
verkeert , wijst hij elke vergelijking met de depresssie van de jaren dertig van
de hand. Immers , de levensstandaard in de westerse landen is hoger dan ooit. Van
deflatie is geen sprake , want die is er alleen als de prijzen dalen : «Het Duitse
probleem is niet de deflatie , maar het extreem starre en inflexibele systeem van
lonen en prijzen.» De belangrijkste oorzaak van de huidige problemen is volgens
Friedman dat de hereniging van de Duitslanden gepaard ging met een koers van een
Oostmarkt tegen een D-mark. Daarom is Duitsland aan de euro begonnen met een
overgewaardeerde D-mark. Friedman ziet slechts een uitweg : weg met het
stabiliteitspact. Hij voorspelt dat de euro de politieke instabiliteit in Europa
zal vergroten. «Het zou me niet verbazen als er binnen nu en 15 jaar een crisis
zou komen waarbij de euro op de rand van uit elkaar vallen zou staan.»

Ondertussen stevent de roodgroene coalitie af op een verzorgingsstaat naar
Zweeds model , vreest het Duitse weekblad Wirtschaftswoche : «De indruk wordt
steeds sterker dat de SPD-top niet van zins is de uitgaven aan te passen aan het
economische prestatieniveau , maar de belastingbetaler wil laten bloeden voor de
financieringsproblemen van de overheid.» Het blad vindt dat erg omdat
«wantrouwen tegen de markteconomie uitdijt tot wantrouwen tegen de vrijheid en
de eigen verantwoordelijkheid van de burgers».

Volgens het blad is de invloed van de vakbonden op de regerende SPD sterker
dan ooit sinds Helmut Schmidt aan de macht was , terwijl de werkgevers in de
partij nauwelijks een stem hebben. Het blad meent dat de huidige SPD er openlijk
van droomt om naar het Zweedse voorbeeld een structurele meerderheid te
veroveren. Het blad wijst er in dat verband op dat de SPD de verkiezingen vooral
gewonnen heeft in de armere oostelijke deelstaten.

Het Amerikaanse zakenweekblad BusinessWeek denkt dat die situatie drastisch
is veranderd. Twee maanden na de verkiezingen heeft Schroder het vertrouwen van
de kiezers verloren. Het blad denkt dat het publiek en het bedrijfsleven het de
regering-Schroder nog wel zouden vergeven dat hij probeert de gaten in de
begroting te vullen met belastingmaatregelen en verhoging van pensioenpremies ,
als hij daarmee de groei van de economie kon stimuleren. Maar dat zit er volgens
het blad niet in. Het blad gelooft dat Schroder nooit de macht terug zal krijgen
die hij in zijn eerste ambtsperiode uitoefende , zeker niet als de SPD de
verkiezingen verliest in Schroders thuisbasis Nedersaksen.

Dat is allemaal goed en wel , maar met 82 miljoen inwoners , tegen 60 miljoen
voor Frankrijk en voor Engeland elk , is Duitsland de onbetwiste reus in een van
de twee rijkste continenten ter wereld. Het Britse weekblad The Economist
schrijft dat in een van zijn befaamde specials , nu gewijd aan Duitsland als
zwaartepunt van een Europese Unie die 370 miljoen inwoners telt , 100 miljoen
meer dan Amerika. Na de uitbreiding zullen er 460 miljoen inwoners in de
Europese Unie wonen.

De Duitse economie blijft moeiteloos de grootste in de EU. Maar de
Amerikaanse is vijf keer zo groot als de Duitse , en de kloof groeit , schrijft
het blad. Daar staat weer tegenover dat de Amerikanen 25 procent meer uren maken
dan de Duitsers , en dat de Duitsers per jaar zes weken vakantie hebben.
Bovendien is de Duitse infrastructuur boven alle lof verheven , evenals het
systeem van sociale voorzieningen.

Maar wil dat zo blijven dan wordt het volgens het blad wel tijd dat de
Duitsers de werkloosheidscijfers nu eindelijk eens verlagen. De voortekenen zijn
niet goed. Onder druk van de bonden begint Schroder afstand te nemen van de
voorstellen van de commissie Hartz om de arbeidsmarkt te verbeteren. En verder
is «het leven in Duitsland zo plezierig dat er weinig dwingende redenen zijn tot
radicale verandering» , meent het blad.

