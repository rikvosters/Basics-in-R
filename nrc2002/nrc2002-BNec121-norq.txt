DOCUMENT : 121 of 201

PAPER : NRC Handelsblad

DATE : December 11, 2002


BYLINE : DOOR ONZE CORRESPONDENT

SECTION : Economie ; Pg. 17

LENGTH : 371 words

DATELINE : MOSKOU , 11 DEC.

BODY :

HEADLINE : «VS chanteert om olie Irak»

De Amerikaanse regering chanteert Russische oliemaatschappijen. Alleen als
zij de Iraakse oppositie financieren , zouden ze in Irak mogen opereren na de val
van Saddam Hussein.

Dat zegt Nikolaj Tokarev , het hoofd van de staatsoliemaatschappij
Zarubezhneft in een interview met de krant Vremje Novostej. «De Amerikanen
hebben dit bij ons aan de orde gesteld in directe onderhandelingen» , zegt
Torkarev. Zarubezhneft ging daar niet op in , omdat het «eerloos» zou zijn via
mantelfirma's geld naar de Iraakse oppositie te sluizen. Andere Russische
bedrijven zouden minder scrupules hebben. «Sommige van onze jongens lopen voor
de muziek uit. Zij denken dat zoiets visonair is , maar het is gewoon vuil spel» ,
aldus Tokarev , die voorspelt dat de Amerikanen de Russen uiteindelijk toch uit
de Iraakse markt zullen drukken.

Tokarev is de eerste Russische oliebaron die commentaar geeft op de stand
van zaken in de Amerikaans-Russische oliedialoog over Irak. Rusland heeft grote
belangen in Irak : niet-ingeloste staatsschuld van 7 tot 11 miljard dollar en
oliecontracten ter waarde van 40 miljard dollar voor bedrijven als Lukoil ,
Tatneft en Slavneft. Die contracten zijn waardeloos zolang de VN-sancties van
kracht zijn. Momenteel voeren Russische bedrijven hooguit kleine contracten uit
en kopen olie in het kader van het VN-programma «olie voor voedsel».
Zarubezhneft heeft een klein boorproject bij Basra.

De Amerikaanse pers speculeert al langer dat de VS en Rusland een deal
hebben : Moskou spreekt in de VN-Veiligheidsraad geen veto uit over een invasie ,
Washington garandeert ( een deel van ) de Russische oliebelangen in Irak. Onder
die voorwaarden zou de olielobby bereid zijn de Iraakse dictator te laten
vallen. Michail Chodorkovski van Yukos , Ruslands tweede oliebedrijf , sprak
onlangs de vrees uit dat na Saddams val Iraakse olie de markt zal overspoelen en
de prijs voor een vat Oeralolie naar 12 tot 14 dollar daalt. Toegang tot Iraakse
olie is dan de enige manier om rendabel te produceren.


TAIL :
Buitenlandse betrekkingen ; Binnenlandse politiek ; Internationale gewapende
conflicten ; Industrie ; Brandstoffen ; Economie ; Energievoorziening ;
Bedrijfstakken ; Recht ; Politiek en Staat ; Volkenrecht

