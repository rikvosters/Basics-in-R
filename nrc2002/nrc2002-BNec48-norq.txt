DOCUMENT : 48 of 201

PAPER : NRC Handelsblad

DATE : December 13, 2002


BYLINE : DOOR EEN ONZER REDACTEUREN

SECTION : Economie ; Pg. 11

LENGTH : 461 words

DATELINE : ROTTERDAM , 13 DEC.

BODY :

HEADLINE : Van Wall Street naar Witte Huis ; Stephen Friedman

Bankier Stephen Friedman ( 64 ) , gisteren benoemd als belangrijkste economisch
adviseur van de Amerikaanse president George W. Bush , krijgt officieel de
functie van directeur Nationale Economische Raad. Maar hij zal als «hoofd
marketing van de presidentiele economische agenda» , zoals een functionaris van
het Witte Huis het vanmorgen in The Washington Post uitdrukte , vooral Bush'
beleid moeten verkopen aan de financiele sector waar hij vandaan komt.

Friedman was tot 1994 voorzitter van de raad van bestuur van
investeringsbank Goldman Sachs , een van de meest gerenommeerde instituties op
Wall Street. Nog steeds onderhoudt hij banden met de bank , waarbij hij bijna
drie decennia in dienst was. Tot zijn benoeming gisteren was hij een van de
vennoten van Marsh and McLennan , een bedrijf dat zich bezighoudt met
durfkapitaal.

De Republikein Friedman volgt met zijn benoeming in het Witte Huis in de
voetstappen van zijn collega Robert Rubin , die onder president Clinton minister
van Financien was. Friedman en Rubin gaven begin jaren negentig gezamenlijk
leiding aan Goldman Sachs.

Voordat Rubin minister werd , was hij eveneens directeur van de Nationale
Economische Raad.

«Hij heeft een geweldig inzicht in de economie , zowel micro als macro» , zei
energiedeskundige Daniel Yergin over Friedman tegen het persbureau Reuters.
Yergin zat samen met hem in de raad van beheer van het Brookings Instituut , een
invloedrijke denktank in Washington. «Hij begrijpt ook de financiele markten
geweldig goed , en hun interactie met de economie in het algemeen» , zei Yergin.

Friedman werd in 1999 door de toenmalige president Clinton gevraagd om lid
te worden van de Adviesraad voor Buitenlands Beleid. Hij heeft ook in andere
gremia voor buitenlands beleid en defensie gezeten.

In Republikeinse kringen is evenwel niet zonder scepsis gereageerd op de
benoeming van Friedman , die vice-voorzitter was van de lobbygroep Concord
Coalition voor verlaging van het begrotingstekort. Sommigen vrezen dan ook dat
hij teveel de nadruk zal willen leggen op de verlaging van het begrotingstekort
( zoals ook Rubin deed ) en te weinig op lastenverlichting voor burgers en
bedrijven. Maar in de korte toespraak waarmee Friedman gisteren zijn benoeming
accepteerde , zei hij tegen Bush : «Ik deel oprecht uw mening dat het nu de tijd
is voor een politiek van robuuste groei en van werkgelegenheid.»

Friedman volgt de ontslagen Larry Lindsey op. Eerder deze week benoemde
president Bush zakenman John Snow als nieuwe minister van Financien ter
vervanging van Paul O'Neill.

Stephen Friedman heeft rechten gestudeerd aan de universiteiten Cornell en
Columbia. In zijn studietijd was hij worstelkampioen.

Stephen Friedman ( Foto AP )


TAIL :
Nationale economie ; Economie

