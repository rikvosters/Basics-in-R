DOCUMENT : 8 of 123

PAPER : NRC Handelsblad

DATE : December 14, 2002


BYLINE : DOOR ONZE REDACTEUR MARCEL HAENEN

SECTION : Binnenland ; Pg. 3

LENGTH : 655 words

DATELINE : WEERT , 14 DEC.

BODY :

HEADLINE : Martinuskerk een grote kerststal

Zo'n 130.000 mensen bezoeken jaarlijks de kerststal in de kerk van Weert.
Gisteren begon de inrichting voor dit religieuze topevenement.

De olifant staat moederziel alleen voor de nog gesloten kerkdeur. Zijn
slagtanden zijn zo groot dat ze bijna door de achterruit steken van de
Volkswagen , die het opgezette dier in een aanhangbakkie op het plein voor de St.
Martinuskerk in Weert heeft geparkeerd. Even later is de olifant omringd door
150 geprepareerde leeuwen , flamingo's , zebra's , apen en andere dieren die door
vrachtwagens worden aangevoerd. Het is een drukte van belang.

De organisator van wat hier «de grootste en mooiste kerststal van Europa»
wordt genoemd , deken W. van der Valk ( 58 ) , staat het uitladen van de
stalbewoners bij de ingang van zijn kerk nauwlettend te bekijken. Zijn handen
zitten diep in de zakken van zijn zwarte overjas. Hij heeft de bezoeker net een
rondleiding gegeven langs de in aanbouw zijnde kerststal in de zeventig meter
lange rechtervleugel van zijn 500 jaar oude gotische hallenkerk. «Als je naar
het circus gaat , moet je ook het zaagmeel ruiken» , zegt Van der Valk terwijl hij
langs de piepschuimen brug van de toekomst loopt , dit jaar het thema van het
religieuze spektakel.

Een kerk moet je verkopen , zo goed en eenvoudig mogelijk. «Je moet
drempellaag het christendom visualiseren» , noemt de deken het. En dan is
eigenlijk niets te dol om de kerkganger te lokken. «De mensen van vandaag denken
immers in beeldtaal en Jezus sprak ook het liefste in parabels.»

In de top-100 van de jaarlijks best bezochte evenementen van Nederland neemt
de kerststal van Weert een bijzondere plaats in. Vanaf de opening op kerstavond
tot en met 6 januari bezoeken zo'n 130.000 bezoekers de kerk. Sinds Van der Valk
hier tien jaar geleden werd aangesteld als deken timmert zijn parochie - 3.500
gelovigen - nadrukkelijk aan de weg. In de wijde omtrek van de gemeente wordt al
reclame gemaakt. Op borden langs de weg staat : «Kerst in de Martinuskerk : De
Hemel dichtbij». En ook in de kerk vallen de slogans op : «Iedere zondag hoogmis
10 uur. Goed voor U». De kerk heeft zelfs een eigen website.

De kerststal is «een uit de hand gelopen hobby» , zegt de deken. Sinds hij
«als klein manneke» zich in de Sint Jan in Den Bosch stond te vergapen aan de
kerstfolklore heeft hij er iets mee. De laatste vier jaar is zijn stal
uitgegroeid tot de grootste die er te bouwen is. «Groter kan niet , want dan
kunnen er geen mensen meer in de kerk.»

Achteloos somt hij op wat er deze dagen in zijn kerk gebeurt. Er wordt 380
kubieke meter piepschuim verwerkt en alle rotsen zijn van kippengaas en vele
lagen oude kranten. We lopen nu , vrijdag de dertiende , over een stukje waar
straks de palmenlaan een exotisch tintje zal bieden. En later komen de levende
dieren : geiten , kippen , cavia's en schapen.

Van der Valk verheugt zich al op het zien «van de ogen van die kleintjes die
straks vol verwachting zullen rondlopen». Dat is precies de bedoeling : de stal
is een wal tegen de kerstman. Jongeren moeten weer snappen dat het kerstfeest
meer is dan het bezoek van een bebaarde oude man die kadootjes brengt. En ze
kunnen beter in zijn stal rondlopen dan een bezoek brengen aan de Efteling of
een boerendisco. «Het is tijd dat het christendom uit het abstracte wordt
gehaald.»

Aan degenen die mopperen dat er op deze manier van de kerk een kermis wordt
gemaakt , heeft de deken geen boodschap. «Ik werk inderdaad anders dan het
gemiddelde maaiveld» , zegt hij. «Ik vind dat je alle moderne middelen mag
aanwenden om mensen de kerk in te lokken.» Zijn aanpak werpt vruchten af ,
verzekert hij. De 1.000 zitplaatsen in zijn kerk zijn doorgaans voor 80 procent
bezet. Met kerst worden de zitplaatsen opgerekt tot 1.600 plekken. Alle vijf
kerstvieringen is het volle bak.


TAIL :
Feestdagen ; Katholicisme ; Folklore ; Kunst en Cultuur ; Cultuur ;
Levensbeschouwing ; Religie ; Christendom ; Algemeen

