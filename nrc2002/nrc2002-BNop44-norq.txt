DOCUMENT : 44 of 44

PAPER : NRC Handelsblad

DATE : December 9, 2002


BYLINE : BEATRIJS RITSEMA

SECTION : Opinie ; Pg. 9

LENGTH : 597 words

BODY :

HEADLINE : Ook psychologen staan niet boven de wet

Een deskundige die te hulp wordt geroepen , moet terughoudend te werk gaan.
Zeker op het gebied van de kinderbescherming moeten de eigen emoties op de
achtergrond blijven , omdat deze de waarheidsvinding kunnen vertroebelen ,
waardoor onschuldigen afschuwelijk benadeeld kunnen worden. Het is altijd
mogelijk om deskundigen die fouten hebben gemaakt aan te klagen , maar probleem
bij het Nederlands Instituut voor Psychologen ( NIP ) is dat klachten die gegrond
zijn verklaard niet openbaar gemaakt worden. Er is geen registratiesysteem
waarin instanties iemand kunnen nachecken voordat ze van zijn diensten
gebruikmaken.

Onlangs gaf het College van Toezicht van het NIP Martin Huisman , vader van
Rochelle en Rowena Rikkers ( het meisje van Nulde ) , gedeeltelijk gelijk in zijn
klacht tegen professor en forensisch psycholoog Wim Wolters. Aan Wolters was
advies gevraagd over hoe het met Rochelle nu verder moest. De voor de hand
liggende optie - dat Rochelle door haar vader met hulp van haar opa en oma zou
worden opgevoed - werd door Wolters verworpen.

Volgens het College van Toezicht is Wolters ernstig tekortgeschoten in de
uitvoering van zijn onderzoek. In de uitspraak van het College van Toezicht , een
document dat formeel geheim is maar te vinden is op internet , staat dat Wolters'
tekortkoming «mogelijk is veroorzaakt doordat hij , zoals ter zitting bleek , is
overweldigd door de ernst van de feiten die bij het onderzoek bleken en door de
compassie met Rochelle en haar zusje.»

Martin Huisman , die ook door Wolters werd onderzocht , kreeg de bevindingen
niet te lezen en tastte in het duister over de redenen waarom hij zijn rol als
vader en opvoeder niet zou mogen vervullen.

Binnenkort dient een rechtszaak in Dordrecht waarin Huisman beroep aantekent
tegen het besluit van de Raad voor de Kinderbescherming om de voogdij over
Rochelle niet aan hem toe te kennen. De uitspraak van het NIP-college komt hem
goed uit , temeer omdat het al de derde keer is dat Wolters tot de orde werd
geroepen. In 1992 kreeg hij een waarschuwing , gecombineerd met een
voorwaardelijke schorsing als NIP-lid voor een jaar , omdat hij als deskundige in
een zaak van seksueel misbruik van twee nichtjes door een oom onvoorwaardelijk
geloof had gehecht aan de beweringen van de twee meisjes , hetgeen tot
inhechtenisneming en gevangenisstraf van de oom had geleid. In hoger beroep werd
de oom vrijgesproken , waarna deze een klacht indiende bij het NIP , omdat zijn
reputatie was besmeurd.

Therapeutische deskundigen beschikken zo wel over heel veel macht. Een
prominente en van de televisie bekende psycholoog als Wolters heeft door
onvoldoende wederhoor toe te passen of vanuit een blinde solidariteit met
vermeende slachtoffers een onschuldige in de gevangenis doen belanden. Terwijl
Huisman nog niets verkeerds had gedaan , ontzegde Wolters hem al de voogdij over
zijn dochter wegens twijfel over diens kwaliteiten als opvoeder.

Zo'n therapeutische overmacht kan wel wat tegenwicht gebruiken. Het is al
erg genoeg om door de deskundigenmangel te worden gehaald. Openbaarmaking en
registratie van gewaarschuwde , berispte en geschorste deskundigen is nuttig voor
de consument. Zowel de instellingen die een beroep op hen doen , als de mensen
die gediagnosticeerd moeten worden hebben hier baat bij. En uiteindelijk de
deskundigen zelf ook. Het tempert hun almachtsfantasie.

Beatrijs Ritsema is medewerkster van NRC Handelsblad.


TAIL :
Rechtspraak ; Psychologie ; Jeugdhulpverlening ; Maatschappij ; Welzijn ;
Wetenschap en Techniek ; Sociale Wetenschappen ; Recht ; Justitie

