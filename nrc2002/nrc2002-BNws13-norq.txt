DOCUMENT : 13 of 19

PAPER : NRC Handelsblad

DATE : December 14, 2002


BYLINE : ( SANDER VOORMOLEN )

SECTION : Wetenschap & Onderwijs ; Pg. 33

LENGTH : 508 words

BODY :

HEADLINE : IN GROTE POPULATIES MAAKT SEKS SNELLE EVOLUTIE MOGELIJK

Geslachtelijke voortplanting heeft in een grote populatie een veel groter
effect op de verspreiding van voordelige mutaties dan in een kleine populatie.
Grote populaties hebben dus meer baat bij seks om zich snel evolutionair aan te
kunnen passen aan nieuwe omstandigheden. De Schotse bioloog Nick Colegrave van
de Universiteit van Edinburgh heeft dat nu aangetoond aan de hand van proeven
met de eencellige groene alg Clamydomonas reinhardtii , die zich zowel seksueel
als ongeslachtelijk kan voortplanten ( Nature , 12 dec ) . Nooit eerder was dit
principe experimenteel aangetoond.

Seksuele voorplanting heeft als groot voordeel ten opzichte van
ongeslachtelijke voortplanting dat de eigenschappen van beide ouders in een
nieuwe combinatie aan de kinderen worden doorgegeven. Als beide ouders
bijvoorbeeld een gunstige mutatie bezitten , kunnen zij nageslacht krijgen waarin
die beide gunstige mutaties in een organisme verenigd zijn. Bij ongeslachtelijke
voortplanting ( klonale deling ) zijn de nakomelingen een exacte kopie van hun
ouders en kunnen alleen toevallig optredende mutaties de evolutie beinvloeden.

Colegrave begon met vier basispopulaties van groene algen die hij ieder had
opgekweekt uit een enkele spore. Alle algen behoorden zo tot geslachtstype + ,
waardoor zij zich alleen ongeslachtelijk konden voortplanten. Hij plaatste ze in
een groeimedium met daaraan toegevoegd een klein beetje natriumbicarbonaat , een
stof die de groei van de algen remt. Colegrave liet zo twintig experimentele
algenlijnen evolueren gedurende 250 generaties. De algen plantten zich hierbij
alleen ongeslachtelijk voort. Tijdens de proef manipuleerde de onderzoeker de
omvang van de populaties door hen vijf keer een «bottleneck» te laten passeren ,
waarbij de populatie werd teruggebracht naar 1000 tot een miljoen cellen.

Enkele populaties liet hij op een gegeven moment ook seksueel voortplanten.
Daarbij was het voldoende om aan de experimentele algen die alle van geslachtype
+ waren een - stam toe te voegen.

Colegrave zag dat seks duidelijk het aanpassingsvermogen ( gemeten in
groeisnelheid , in aanwezigheid van de groeiremmer ) van een populatie vergrootte.
Maar dit gunstige effect van seks bleek veel groter in grote populaties dan in
de kleine.

Volgens Colegrave is dit seksvoordeel voor grote populaties simpel te
verklaren uit kansberekening. In een populatie van een geringe omvang treden
relatief minder spontane mutaties op , zodat ook recombinatie nog niet veel
aanpassingsvermogen oplevert. Met weinig nuttige mutaties in de populatie , wijkt
het aanpassingsvermogen van seksuele populaties niet veel af van dat van
ongeaslachtelijke populaties. In grote populaties daarentegen is aan nuttige
mutaties geen gebrek. Via seks kunnen die voordelige mutaties in een alg
gecombineerd worden. Zo kan een snelle evolutie plaatsvinden.

Eencellige groene alg. Clamydomonas reinhardtii UNIVERSITY OF HAWAII


TAIL :
Seksualiteit ; Evolutie ; Wetenschap en Techniek ; Exacte Wetenschappen ;
Biologie ; Maatschappij ; Sociaal Cultureel

