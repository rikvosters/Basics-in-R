DOCUMENT : 13 of 79

PAPER : NRC Handelsblad

DATE : December 13, 2002


BYLINE : DOOR ONZE REDACTEUR SANDRA HEERMA VAN VOSS

SECTION : Kunst ; Pg. 8

LENGTH : 549 words

DATELINE : AMSTERDAM , 13 DEC.

BODY :

HEADLINE : Rudi Fuchs vertrekt zonder bitterheid ; Niet doorgaan oorspronkelijk ontwerp architect Siza is aanleiding

Rudi Fuchs is blij dat het Amsterdam eindelijk een besluit heeft genomen
over het Stedelijk Museum. Zelf wil hij niet wachten op de afloop. «Dan zit ik
de rest van mijn werkende leven opgescheept met bouwputten.»

Rudi Fuchs legt per 1 januari zijn functie als directeur van het Stedelijk
Museum in Amsterdam neer. Vanaf september geeft hij gastcolleges aan de
Universiteit van Amsterdam , over de kunstpraktijk. Fuchs was tien jaar directeur
van het Stedelijk : hij trad aan in februari 1993 als opvolger van Wim Beeren.

Wat gaat u doen tot september ?

«Nadenken over het invullen van mijn leeropdracht en werken aan een boek
over de tekeningen van Rembrandt. Ik wil ze als dagboeken bekijken , vol
autobiografische aanwijzingen over wie hij was.»

Wanneer besloot u om weg te gaan bij het Stedelijk ?

«Op 3 september dit jaar , toen bleek dat het oorspronkelijke plan van Alvaro
Siza ( de Portugese architect die een 90 miljoen euro kostende uitbreiding van
het Stedelijk had ontworpen , red. ) niet door kon gaan , omdat er maar 56,7
miljoen euro beschikbaar was. Geen klein bedrag , maar toch was dit een vreemd
moment , want tot dan toe werd ons plan vrijwel unaniem gesteund. Ik wist dat een
herziening jaren in beslag zou nemen. In 2006 word ik 65, dan ga ik met
pensioen. Dan zou ik dus de rest van mijn werkende leven opgescheept zitten met
plannen op papier en bouwputten , zonder daarna te kunnen genieten van het
resultaat : het nieuwe Stedelijk waar ik sinds mijn aantreden al van droomde. Ik
zag dat niet voor me. De reden dat ik niet meteen vertrok is dat er zo'n enorm
protest tegen de Zuidas-plannen op gang kwam , van kunstenaars en anderen die ons
steunden. Ik vond dat ik daarbij moest blijven , en mee moest denken over de
toekomst. Ik blijf tot er een plan op tafel ligt , dacht ik. Dat ligt er nu.»

Wat vindt u van dat plan ?

«Laat ik het zo zeggen : ik waardeer het dat de wethouder ervoor gezorgd
heeft dat er in elk geval een plan is. Dat is in het huidige klimaat niet
makkelijk. Er is een nieuwe mondigheid , iedereen brult door elkaar wat hij vindt
en dat vertraagt en bemoeilijkt besluitvorming op alle gebieden. Je ziet het ook
bij de Noord-Zuid Lijn. En Amsterdam was altijd al een plek waar iedereen het
beter weet. Dat is ook de charme.»

Hoe kijkt u terug op tien jaar Stedelijk ?

«Ik ben niet bitter. In de dertig jaar dat ik museumdirecteur was , heb ik
grotendeels kunnen doen wat me voor ogen stond. Als ik dat met buitenlandse
collega's vergelijk , is dat mooi. Maar ik ben ook een realist. De positie van
het museum in de wereld is erg veranderd. Toen ik aankwam bij het Stedelijk , was
het vanzelfsprekend dat we gingen uitbreiden : we kochten kunstwerken aan die
eerst nog moesten rijpen , maar die op den duur een goede plek nodig hadden. Nu
is het anders. Musea moeten »entertainen« , cultureel amusement bieden. Een
fenomeen als de Museumnacht was vroeger ondenkbaar. Maar het is er , er is
kennelijk behoefte aan. Ik ben niet de juiste persoon om dat te begeleiden. Dat
moet een jonger iemand doen. Wie dat wordt , daar bemoei ik me niet mee. Dat vind
ik ongepast.»

Rudi Fuchs ( Foto NRC Handelsblad , Vincent Mentzel )


TAIL :
Lokale politiek ; Musea en galerieen ; Recht ; Politiek en Staat ;
Staatsrecht ; Gemeenten ; Binnenlandse Politiek

