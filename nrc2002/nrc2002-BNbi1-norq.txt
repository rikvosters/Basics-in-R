DOCUMENT : 1 of 123

PAPER : NRC Handelsblad

DATE : December 14, 2002


BYLINE : DOOR ONZE CORRESPONDENT

SECTION : Binnenland ; Pg. 3

LENGTH : 302 words

DATELINE : SINGAPORE , 14 DEC.

BODY :

HEADLINE : Seks is smerig in Singapore

Het seksueel minst actieve land ter wereld - Singapore - gaat «safe sex» op
dezelfde manier stimuleren als «stoppen met roken». Met foto's van misvormde
lichaamsdelen.

Aanvankelijk sierden levensgrote platen van door roken hopeloos aangetaste
hersenen en longen het straatbeeld. Binnenkort krijgen middelbare scholieren
vanaf een jaar of vijftien ook niets verhullende kleurenfoto's te verteren van
door gonorroe , chlamydia en syfilis aangetaste lijven.

Uit een «onafhankelijk» onderzoek van condoomfabrikant Durex onder 870
respondenten vanaf zestien jaar bleek dat eenderde onveilige seks heeft en
zonder condoom vrijt. Uit hetzelfde wereldwijde onderzoek bleek dat er in geen
land zo weinig wordt gevreeen als in Singapore : 110 keer per jaar tegen 158 in
Nederland.

Met zo weinig seks - althans naar de zin van Durex - is het logisch dat
Singapore mondiaal ook laag scoort met het aantal gevallen van seksueel
overdraagbare ziekten. Vorig jaar naar schatting slechts 6.500 op een bevolking
van vier miljoen. Maar dat aantal kan snel stijgen , denken ouders en
autoriteiten , want een op de vijf jongeren tussen de 13 en 18 heeft dit jaar
seks gehad. Drie jaar geleden was dat nog een op de dertig.

De Gezondheidsraad bevordert weliswaar het gebruik van condooms , maar
gelooft meer in de waarschuwende werking van de afschrikwekkende foto's.

Singaporese kranten en televisie zullen nimmer een blote vrouwenborst laten
zien , maar voor beelden van verbrande , onthoofde en uiteengereten lijken draaien
ze hun hand niet om. «We moeten ver gaan om hun aandacht te krijgen» , zegt een
woordvoerder van de Raad over de doelgroep.


TAIL :
Gezondheidszorg ; Seksualiteit ; Overheidsbeleid ; Ziekten ; Gezondheid ;
Geneeskunde ; Politiek en Staat ; Openbaar Bestuur ; Maatschappij ; Sociaal
Cultureel

