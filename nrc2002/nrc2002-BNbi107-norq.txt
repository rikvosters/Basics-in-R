DOCUMENT : 107 of 123

PAPER : NRC Handelsblad

DATE : December 9, 2002


BYLINE : BART NOOTEBOOM

SECTION : Binnenland ; Pg. 8

LENGTH : 956 words

BODY :

HEADLINE : Hoezo kennismaatschappij ?

In de politiek heerst ten aanzien van onderwijs tussen retoriek en feiten
een klimaat van hypocrisie en anti-intellectualisme. Ik richt mij hier op het
wetenschappelijk onderwijs , omdat daar mijn ervaring ligt.

In bezwerende taal spreken we over de kennismaatschappij , en intussen wordt
het onderwijs afgebroken. Bezuinigingen worden opgelegd onder het mom van
«efficientieverbetering». Enige efficientiewinst was er inderdaad wel te halen ,
maar die ruimte is wel op , en het resultaat is nu kwaliteitsvermindering. De
bezuinigingen stapelen zich op , het lijkt onafwendbaar. Docenten zien het
gelaten en met lede ogen aan. Bestuurders van universiteiten klagen moeizaam ,
elke keer weer. Hier geef ik een protest vanaf de werkvloer.

Studenten zitten in een tang van tijd en geld. De meeste studenten hebben
baantjes om bij te verdienen , terwijl ze al weinig tijd hadden om serieus te
studeren. Ze hebben alleen nog tijd om op tijd hun cijfers te halen. Om
studenten te helpen moest de «studeerbaarheid» verbeterd worden. Daar viel
inderdaad wel wat aan te verbeteren , maar nu leidt het tot een verlaging van
eisen en minder diepgang.

Studenten willen snelle recepten voor hun beroepsuitoefening. Terwijl we
weten dat door snelle verandering bestaande recepten snel hun geldigheid
verliezen. Studenten moeten juist nu het inzicht ontwikkelen om zelf nieuwe
recepten te maken. Maar tijd voor serieuze , kritische wetenschap is er niet
meer. Ik vraag me af wat het bedrijfsleven daarvan vindt. Als het er bezwaar
tegen heeft , dan daag ik het uit om dat duidelijk te zeggen.

Goed onderwijs vergt interactie tussen studenten en docenten. Dat is in vele
studies te arbeidsintensief voor de middelen die we krijgen. We spreken over
individualisering van de samenleving , maar het onderwijs wordt massaler en
uniformer. Ook hier voert in de samenleving de dubbele tong de boventoon. De
weinige tijd die er voor individuele begeleiding is wordt , terecht , opgespaard
voor het afstuderen. Die tijd moet vrij-gemaakt worden met massale hoorcolleges
in het voortraject.

Docenten zitten in een tang van onderwijs en onderzoek. Omdat er te weinig
middelen zijn voor goed onderwijs kan dat alleen als het ten koste gaat van
onderzoek. Gewetensvolle docenten , die kwaliteit willen leveren , doen zichzelf
vaak tekort door niet te publiceren. Intussen wordt men namelijk afgerekend op
prestaties in onderzoek , in de vorm van publicaties. Omdat dit voor iedereen
geldt , is er hevige concurrentie in de toegang tot goede tijdschriften.

De eisen aan publicaties worden hoger , en dat is op zichzelf natuurlijk
goed. Maar geld om extra onderzoeksprestaties extra te belonen is er niet. De
enige beloning is dat men met meer publicaties meer tijd voor onderzoek kan
verdienen , ten koste van het onderwijs. Succesvolle onderzoekers doen dus minder
aan onderwijs. Onderwijs wordt steeds meer gegeven door docenten die de race
naar publicaties niet bij kunnen of willen houden. De traditionele band tussen
onderzoek en onderwijs , om elkaar te voeden , wordt daardoor verbroken.

Een voorbeeld. Ik moest onlangs een tentamen geven aan meer dan zevenhonderd
studenten. Dat geeft een druk om tentamenvragen te beperken tot meerkeuzevragen ,
die per computer verwerkt worden. Je kunt met enige ervaring met dergelijke
vragen meer doen dan velen denken. Toch heeft dat zijn grenzen. Met open vragen
vraag je van studenten om in hun eigen woorden problemen te analyseren , en dat
lukt met meerkeuzevragen niet. Ik wilde daarom het tentamen niet helemaal
dichttimmeren met meerkeuzevragen.

Stel nu dat je voor het nakijken van een open vraag per student zeven
minuten nodig hebt. Met minder kom je niet uit - al was het maar om redeneringen
die niet precies de bedoeling waren maar wel zinnig zijn , op waarde te schatten.
Zonder dat verliezen open vragen veel van hun zin. Dan kun je per dag zo'n
zeventig antwoorden nakijken. Een open vraag kost dan twee werkweken om na te
kijken. Het tentamen moet binnen vier weken nagekeken zijn , en gezien de
tijdsdruk voor studenten is dat terecht. In vier weken kun je dan twee open
vragen nakijken. Aan het einde van die periode ben je rijp voor het gesticht. Je
doet je best om je oordeel constant te houden , maar aan het eind moet je weer
terug naar het begin om te toetsen of onderweg je oordeel niet toch is gaan
schuiven. Na die vier weken krijg je problemen met je uitgever omdat je het
inleveren van dat boek waar je mee bezig was opnieuw uit moet stellen.

Sommige docenten schakelen ouderejaars student-assistenten in om met het
nakijken te helpen. Maar dan moet je de vragen en antwoorden zo strak
programmeren en specificeren dat afwijkende maar slimme en inventieve antwoorden
niet aan bod komen , zodat de waarde van de open vraag goeddeels verdwijnt.

Om de twee ballen van goed onderwijs en onderzoek beide in de lucht te
houden is het normaal dat medewerkers een werkweek maken van zestig tot tachtig
uur. Dat is vooral een probleem voor jonge medewerkers , voor wie de druk tot
presteren het grootst is , en die thuis bezig zijn een gezin op te bouwen. Vooral
als het ook nog vrouwen zijn.

Succesvolle onderzoekers worden ook ingezet om voor wetenschappelijke
tijdschriften ingezonden artikelen te beoordelen. Daar is geen geld voor. Je
hoort steeds vaker dat men door gebrek aan tijd de beoordeling overlaat aan
promovendi. Dat knabbelt aan hun tijd voor onderzoek , en ze zijn voor een goede
beoordeling vaak nog niet rijp. Ervaren onderzoekers worden aldus op hun
publicaties beoordeeld door onervaren , aankomende wetenschappers.

Hoezo kennismaatschappij ?

Bart Nooteboom is hoogleraar bedrijfskunde aan de Erasmus Universiteit
Rotterdam.


TAIL :
Hoger onderwijs ; Onderwijs

