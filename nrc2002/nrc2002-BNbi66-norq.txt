DOCUMENT : 66 of 123

PAPER : NRC Handelsblad

DATE : December 12, 2002


SOURCE : ANP

BYLINE : ( ANP )

SECTION : Binnenland ; Pg. 2

LENGTH : 386 words

DATELINE : DEN HAAG , 12 DEC.

BODY :

HEADLINE : Kamer : betere zorg kind bij scheiding ; Meerderheid wil mediation

Als het aan de Tweede Kamer ligt , wordt in de wet vastgelegd dat mensen ,
voordat zij gaan scheiden , moeten regelen hoe zij de zorgtaken voor de kinderen
verdelen.

Het kind weet dan beter waar het aan toe is en zo kan mogelijk voorkomen
worden dat er achteraf geruzie tussen gescheiden ouders ontstaat.

Een meerderheid van de Kamer steunt dat voorstel van het CDA , dat daarover
een motie gaat indienen. Dat bleek gisteren tijdens een debat met minister
Donner van Justitie over de scheidings- en omgangsregeling. De Kamer vindt dat
de overheid te terughoudend is om verantwoordelijkheid te nemen in dergelijke
prive-situaties , terwijl dit wel grote maatschappelijke gevolgen kan hebben.

Zo wil een grote meerderheid van de Tweede Kamer dat meer gebruik wordt
gemaakt van bemiddeling in scheidingszaken. D66 wil zo'n zogeheten mediation
verplicht hebben. Doel is dat er minder conflictsituaties ontstaan en de rechter
minder complexe scheidingszaken hoeft af te handelen. Donner ziet ook de
voordelen van bemiddeling , maar wil geen verplichting. «Het is nuttig in een
klein aantal zaken , omdat 82 procent van de echtscheidingen zonder conflict
verloopt.» Bovendien zou het veel geld kosten en zijn er niet altijd
belangenconflicten te vermijden , ook niet via bemiddeling.

De LPF en D66 drongen aan , onder meer wegens dit hoge conflictloze
percentage , op de mogelijkheid huwelijken te ontbinden zonder tussenkomst van de
rechter , zoals bij geregistreerde partnerschappen. Tweede-Kamerlid Schonewille
( LPF ) wees erop dat veel mensen die gaan scheiden nu hun huwelijk eerst omzetten
in een partnerschap en dan een flitsscheiding doen. Donner moet volgens de LPF
inspelen op die «maatschappelijke realiteit». Met het bespaarde geld kunnen
volgens de LPF onder meer scheidingsmediatoren worden betaald.

Donner wil hier echter niet aan wegens historische en juridische redenen die
het huwelijk tot het huidige instituut maken. «Het huwelijk is meer dan een
overeenkomst en een ontbinding daarvan moet dat ook zijn» , aldus Donner.

De demissionair minister vindt een flitsscheiding ook niet logisch maar ,
gezien de wens van de Tweede Kamer , is hij vooralsnog niet van plan die
mogelijkheid te verbieden.


TAIL :
Samenlevingsvormen en relaties ; Jeugd ; Maatschappij ; Bevolking ; Sociaal
Cultureel

