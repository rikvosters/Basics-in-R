DOCUMENT : 5 of 80

PAPER : NRC Handelsblad

DATE : December 14, 2002


BYLINE : DOOR HUGO CAMPS

SECTION : Sport ; Pg. 10

LENGTH : 716 words

BODY :

HEADLINE : Docusoap

De komende zestien weken zal Nederland kennismaken met de familie Pfaff.
Iedere week een nieuw hoofdstuk uit het leven van de legendarische Belgische
doelman Jean-Marie , zijn vrouw Carmen , de dochters Lindsay , Kelly en Debby met
aanhang , den bompa en een hond. Een docusoap heet dat.

Hoogtepunt in het leven van de Vlaamse Osbournes is het motorongeluk dat
Jean-Marie deze zomer trof in een Italiaans dorp. Het was een perfecte
amuse-gueule voor de televisieserie. In een van de eerste afleveringen zie je
Jean-Marie lijden aan twee gebroken ribben , drie draadjes in de bovenlip , een
gescheurde pees aan de duim en , nog banaler , schaafwonden. Je zou denken : daar
wil een grote doelman niet voor vallen. Vooral die draadjes in de lip hebben
weinig theatrale kwaliteit. Maar als het voor de goeie zaak is voor populariteit
en gewin dan is een James Dean-achtige flirt met de dood mooi meegenomen. Gevoel
voor drama kan de Belgische oud-international niet ontzegd worden. Daar komt
bij : Jean-Marie in slaapkleed was eens iets anders dan de zakenman in het
krijttenue van de privesponsor. Kwetsbaarheid is tegenwoordig een product dat
het goed doet in de imagowinkel. En dus moet een mens uitvouwbaar zijn.

Het tragische aan de familie Pfaff is dat je nooit weet of hun sombere
vrolijkheid gemeend is. Een schielijke armoedeval , een griepje , schuld en
schaamte , wat is uiteindelijk niet geregisseerd ? Zelfs uit een gefnuikte liefde
ontstaat bij de Pfaffs alleen maar liturgie. Alles , van hoop tot vergeving ,
blijft liefdevol nooit is iets wreed. Terwijl ik toch keepers heb gekend die met
het broodmes achter hun vrouw aanzaten.

Alle cliches over parvenustreken , Vlaamse bonhomie , Bourgondische taferelen ,
brood en spelen , erotiek van de koude grond komen in «De Pfaffs» uitgebreid aan
bod. Dat is niet het ergste. Het allerergste is de treurigheid van een sportheld
die zichzelf degradeert tot randverschijnsel. De , naar eigen zeggen , beste
doelman van de vorige eeuw treft een groot verwijt : hij heeft zichzelf
onschadelijk gemaakt. De ster van Bayern Munchen kon de verleiding niet
weerstaan om megaster te worden in de rafelranden van commercie , televisie en
pulp. De keeper was een hosseleconoompje geworden. Meer bal dan man.

Barry Hughes en Rene van der Gijp zijn ook niet te beroerd om zo nu en dan
als hansworsten door het leven te gaan. Ook zij hebben hun carnavaleske kanten
vakkundig uitgebuit voor meer slagroom op de taart en een nog groter huis. Maar
je herkent in deze «entertainers» nog altijd iets van hun sportief verleden. Bij
Jean-Marie Pfaff zie je alleen het verlangen naar narrige beunhazerij op feesten
en partijen.

Charisma a la carte.

Toen ik de soap op de Vlaamse commerciele zender zag , werd ik er heel
verdrietig van. Sport op de brandstapel van Big Brother-strategen , wat blijft er
dan nog over nu God ook al zo boos is op de mensheid ? Eerst dacht ik nog : ik
moet de lezer waarschuwen voor deze idiote decadentie. Maar uitgerekend toen ik
dat dacht , begon het te vriezen. En wat bleek ? Heel Nederland was op slag een
docusoap geworden. In de wazige regie van weermannen , ijsmeesters , rayonhoofden ,
Beerenburgstokers en Friese notabelen. Ik hoorde alleen nog lamento's over de
rottige oostenwind die het warme klotsende water opstuwde. Maar na anderhalve
bevroren parkeerplaats juichte het volk : de tocht der tochten komt er aan.
Actualiteitenprogramma's dachten niet langer in normen en waarden , maar in
ijskegels. Bush met zijn duivelse inborst kon de pot op. Waar was Evert van
Benthem ? Er kwam geen einde aan de ver-LPF-ing van de Elfstedentocht.

IJsgroei.

Als mensen daar wakker van liggen , kunnen ze even goed naar De Pfaffs
kijken. In beide gevallen gaat het nergens over. De voorzitter van een ijsclub
zei dat hij 's nachts had moeten janken nadat hem was gemeld , dat een oude
giertank in een paar dagen tijd een ijslaag van drie centimeter had aangebracht.
Henk Kroes was opeens weer populairder dan Pim Fortuyn ooit is geweest. Zelfs in
de grachtengordel hoorde je niemand nog over Marx en Lenin , alleen maar over
schaatsmannen. Terwijl het toen al dooide bij het leven. Jean-Marie Pfaff zou
zeggen : «Hollanders , thuis willen ze ijs en bij ons in Antwerpen komen ze tegen
de kathedraal zeiken.»


TAIL :
Televisie ; Media ; Omroep

