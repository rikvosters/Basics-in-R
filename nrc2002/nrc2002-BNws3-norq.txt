DOCUMENT : 3 of 19

PAPER : NRC Handelsblad

DATE : December 14, 2002


BYLINE : DRS. FRANK WASSENBERG , BIOLOOG VERENIGING PROEFDIERVRIJ DEN HAAG

SECTION : Wetenschap & Onderwijs ; Pg. 32

LENGTH : 463 words

BODY :

HEADLINE : Muizengenoom

In een paginagroot artikel ( W&O , 7 dec ) besteedde NRC Handelsblad aandacht
aan de opheldering van het muizengenoom. Genetisch blijkt de muis grote
verwantschap te hebben met de mens. Die grote verwantschap zou de muis , nu al
het meest gebruikte dier in de onderzoekslaboratoria , een nog geschikter
proefdier maken. Volgens Huub Schellekens , hoofd van het Utrechtse
Gemeenschappelijke Dierenlaboratorium , staat we zelfs aan de vooravond van een
nieuwe «muizenplaag».

Op het eerste gezicht lijkt dit een logisch gevolg van de grote genetische
verwantschap tussen mens en muis. Als beide organismen in zo veel genen op
elkaar lijken , dan moet het goed mogelijk zijn om ziektes en afwijkingen , die
normaal alleen bij mensen voorkomen , bij de muis te introduceren om zo inzicht
te krijgen in bijvoorbeeld het ziektebeeld.

Die grote verwantschap tussen mens en muis rechtvaardigt een buitengewoon
grote terughoudendheid als het gaat om het gebruik van deze dieren als proefdier
en het genetisch manipuleren van proefdieren. Want nu de muis op het gebied van
fysiologie en genetica zoveel overeenkomst vertoont met de mens , is het goed
voorstelbaar dat er ook op het gebied van hersenfuncties overeenkomst is. Van
terughoudendheid op het gebied van het gebruik van muizen is nu echter
nauwelijks sprake. In Nederland zijn in 2001, zo blijkt uit recente cijfers van
de Keuringsdienst van Waren , ruim 82.000 transgene muizen gebruikt in onderzoek.
Daarnaast zijn er in dat jaar 100.000 transgene dieren ( hoofdzakelijk muizen )
gedood zonder dat ze in een dierproef werden gebruikt.

Het gaat hier dus om zeer grote aantallen dieren. De «muizenplaag» van
Schellekens is al lang begonnen. En de grote overeenkomsten tussen muis en mens
worden aangegrepen om de experimenten te rechtvaardigen. Als die verwantschap
echter wordt aangegrepen om kritische vragen te stellen bij het leed dat onze
«verwant» wordt aangedaan , wordt er verwezen naar de verschillen tussen muis en
mens. Of , zoals Barbara Noske in haar proefschrift «Huilen met de wolven»
schreef : «Men gebruikt dieren in proeven op grond van de mens-dier continuiteit
en men rechtvaardigt dit gebruik op grond van de mens-dier discontinuiteit.»
( Handelseditie , 1988, Van Gennep Amsterdam. )

De woorden van de Britse filosoof Jeremy Bentham ( 1748-1832 ) over dieren
zijn actueler dan ooit. «The question is not , Can they reason ? Nor Can they
talk ? But , Can they suffer ? » Als muizen kunnen lijden , en daar lijkt , gegeven de
grote overeenkomsten met de mens , weinig twijfel over te bestaan , dan is een
grotere terughoudendheid met betrekking van het gebruik van deze dieren als
proefdieren op zijn plaats.


TAIL :
Mens ; Dieren ; Biotechnologie en genetica ; Wetenschap en Techniek ; Exacte
Wetenschappen ; Biologie

