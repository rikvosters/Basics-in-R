DOCUMENT : 64 of 79

PAPER : NRC Handelsblad

DATE : December 9, 2002


BYLINE : DOOR ONZE FINANCIELE REDACTIE

SECTION : Kunst ; Pg. 11

LENGTH : 361 words

DATELINE : ROTTERDAM , 9 DEC.

BODY :

HEADLINE : Verlies pensioenen in derde kwartaal

De waarde van de beleggingen van pensioenfondsen en verzekeraars zijn in het
derde kwartaal met 4 procent afgenomen. De afname is het gevolg van
koersverliezen op aandelenbeleggingen , die in het derde kwartaal gemiddeld 15
procent bedroegen. Dat blijkt uit cijfers die het Centraal Bureau voor de
Statistiek ( CBS ) vanmorgen heeft gepubliceerd. De nieuwe inleg van
pensioenverzekerden en spaarders maakte de waardedaling van de beleggingen niet
goed.

De waardedaling van beleggingen van pensioenfondsen is de oorzaak van forse
verwachte premiestijgingen in 2003, die op hun beurt een belangrijke bijdrage
leveren aan de verwachte daling van de koopkracht volgend jaar.

De totale beleggingen van verzekeraars en pensioenfondsen in het derde
kwartaal zakten van 714 miljard euro naar 686 miljard euro. De afname bij
pensioenfondsen was met 4,7 procent sterker dan bij verzekeraars ( 2,5 procent ) .
Dit hangt samen met het grotere aandeel dat aandelen hebben in de portefeuilles
van pensioenfondsen. Pensioenfondsen beleggen gemiddeld 42 procent van hun
kapitaal in aandelen , tegen 31 procent voor verzekeraars.

De verliezen op aandelenbeleggingen bedroegen in het derde kwartaal 42
miljard euro voor de pensioenfondsen en verzekeraars samen. Voor de eerste drie
kwartalen van 2002 bedraagt het verlies bijna 87 miljard euro. Obligaties lieten
in het derde kwartaal een lichte koerswinst zien van 4 procent. Daarmee werden
de verliezen op obligaties in de eerste twee kwartalen van dit jaar meer dan
goedgemaakt. De verzekeraars speelden in het derde kwartaal net quitte met hun
obligatiebeleggingen , en deden het daarmee slechter dan de pensioenfondsen.

Onroerend goed steeg met 1 miljard euro in waarde , een toename van 3 procent
in het derde kwartaal. Hier deden verzekeraars het met een rendement van 4
procent juist beter dan de pensioenfondsen , die 1 procent rendement haalden.
Zowel buitenlandse aandelen als buitenlandse obligaties , die samen 53 procent
van alle beleggingen van pensioenfondsen en verzekeraars uitmaken , deden het
beter dan binnenlandse aandelen en obligaties in portefeuille.


TAIL :
Pensioenen ; Economie ; Sociale Economie

