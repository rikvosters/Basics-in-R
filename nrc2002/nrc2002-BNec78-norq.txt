DOCUMENT : 78 of 201

PAPER : NRC Handelsblad

DATE : December 12, 2002


BYLINE : DOOR ONZE REDACTEUR EGBERT KALSE

SECTION : Economie ; Pg. 16

LENGTH : 520 words

DATELINE : BRUSSEL , 12 DEC.

BODY :

HEADLINE : Europa worstelt met bankgeheim

De Europese lidstaten zijn er gisteren niet in geslaagd een akkoord te
bereiken over de belasting op spaartegoeden. Een definitief akkoord over het op
termijn afschaffen van het bankgeheim in de Europese Unie , zal naar verwachting
op 21 januari worden gesloten.

Dat liet demissionair staatssecretaris Van Eijck ( Financien ) gisteravond
weten na afloop van de ingelaste vergadering van Europese ministers van
Financien ( Ecofin ) . Algemeen werd verwacht dat de raad gisteren tot een
afronding zou komen van het al decennia slepende dossier over de spaartegoeden.
Kern van het dossier is dat Europese lidstaten elkaar volledig gaan informeren
over buitenlandse spaartegoeden zodat de spaarders belast kunnen worden in het
land waar ze wonen , of dat de landen spaartegoeden gaan belasten en de
opbrengsten daarvan ( deels ) terugsluizen naar het land van herkomst van de
spaarders.

De lidstaten hadden op de Europese top in Feira twee jaar geleden de kaders
van een belasting op spaartegoeden uitgezet en de onderhandelingen met
niet-lidstaten als Zwitserland geopend over soortgelijke maatregelen. Vorige
week , toen de spaartegoeden ook al op de Europese agenda stonden , sprak
Luxemburg echter een veto uit over een akkoord. Volgens de Luxemburgers , die
zich gesteund wisten door Oostenrijk en Belgie , waren de afspraken die Brussel
met de Zwitsers had gemaakt over een zogenoemde bronbelasting onvoldoende. Ook
gisteren waren het met name Luxemburg en Oostenrijk die de weg naar een akkoord
blokkeerden. Zij eisen verdere aanpassingen van het Zwitserse bankgeheim voordat
ze zelf over willen gaan tot het uitwisselen van informatie.

Volgens Van Eijck is gisteren wel duidelijk geworden dat een akkoord nabij
is. Hij stelde dat het ook voor Nederland gunstig is dat er nu geen akkoord ligt
over de spaartegoeden , omdat dat meer onderhandelingsruimte laat op een ander
dossier , dat van de concurrentievervalsende maatregelen. Op de Ecofin in januari
zal ook over dat dossier gesproken worden en Nederland hoopt - door zich
grootmoedig op te stellen in het spaartegoedendossier - goodwill te kweken in
het concurrentiedossier , waar een groot aantal Nederlandse fiscale maatregelen
onder vuur ligt.

Mocht er op 21 januari een akkoord bereikt worden , dan zal een enorme stroom
aan belastingverschuivingen plaats gaan vinden in Europa. Volgens een ambtenaar
van het ministerie van Financien gaat het om «tientallen miljarden euro's» aan
belastinginkomsten.

Mogelijke oplossingen voor de impasse liggen volgens Belgie en Luxemburg
onder meer in het ook na 2011 in stand houden van twee systemen in Europa : een
van bronbelasting ( waar naast Zwitserland dan ook Luxemburg en Oostentijk
gebruik van zouden blijven maken ) en een van open informatieuitwisseling tussen
de overige lidstaten.

Van Eijck wilde niet ingaan op dit voorstel : «Er zijn meer alternatieven
denkbaar.» Voor een defintief akkoord over fiscale dossiers is in Europa
unanimiteit vereist.


TAIL :
Sparen en beleggen ; Belastingheffing ; Bank- en verzekeringswezen ;
Economie ; Bedrijfstakken ; Nationale Economie ; Overheidsfinancien ; Financien

