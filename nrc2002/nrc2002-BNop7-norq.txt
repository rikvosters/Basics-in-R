DOCUMENT : 7 of 44

PAPER : NRC Handelsblad

DATE : December 14, 2002


BYLINE : DOOR KESTER FRERIKS

SECTION : Opinie ; Pg. 6

LENGTH : 458 words

BODY :

HEADLINE : Slavendrama als schoolse aanklacht

Met koffers vol illusies trokken twee blanke Europeanen in de 19de eeuw naar
Suriname. Een Franse edelman en zijn schoonzuster. Uit religieuze overwegingen
verlieten ze hun vaderland , Suriname zou het land worden van hun dromen. Hun
nieuwe plantage , toepasselijk Bel Exil geheten , moest het paradijs worden van
een rechtvaardige verhouding tussen blank en zwart , planter en slaaf.

Toneelgezelschap DNA voegt twee romans van Albert Helman samen , De Stille
Plantage ( 1931 ) en De Laaiende Stilte ( 1952 ) . Het is een ambitieus project
waarin literatuur en politieke aanklacht het tegen elkaar opnemen. Vaak gaat dat
niet samen en wint de boodschap. De taal die Helman bezigt heeft alles van dat
doelgerichte. Hij schrijft zinnen zwaar van metaforen , sentimenten en al te
hardop uitgesproken gedachten. Hij is niet de schrijver van het tussen de regels
verscholen raadsel. In de voorstelling door DNA is een wat schoolse speelstijl
en ouderwets ogende soberheid troef. Een kale boom ligt op de speelvloer ,
blauwgroene schotten aan weerskanten die de muur van het oerwoud symboliseren.
Nadat de spelers op het bord zijn geschoven , laat het verhaal zich snel raden.
De schoonzuster van de edelman , Agnes , raakt in de ban van de magische ,
Surinaamse wereld , en wel in de gestalte van de prachtig gebouwde slaaf Isidore.
Massieve spierbundels , verende tred.

Ze komt echter in gruwelijke botsing met de Europese planters , die hun
slaven met de zweep slaan. De planters zijn angstwekkend in zwarte mantels met
hoeden gehuld , de slaaf en slavin weerloos schaars gekleed. Agnes , gespeeld door
Anke Engels , is een wanhopige vrouw met grote , verschrikte ogen en een broze
stem. Zij treedt ook op als verteller , wat soms botst met de dramatische
handeling.

Na het trage begin tekent zich een groeiende spanning af. Isidore ( Mike
Libanon ) dreigt te vallen door bruut geweld van de blanke planters. Hun
ingebeelde superioriteit krijgt volop overtuigingskracht , zodat de toeschouwer
meeleeft met de slaven. Hoewel voorspelbaar sentiment aldoor op de loer ligt ,
klinkt Helmans stem als aanklager van slavernij authentiek. Auteur en spelers
raken een wezenlijk onderwerp aan , dat ook onvoorstelbaar is : Hoe kan het dat
Nederland de slavernij pas zo laat , bovendien als laatste koloniale mogenheid ,
afschafte in 1863 ? Het bewonderenswaardige van De Stille Plantage is , dat met
dromen en illusies als inzet een pijnlijke mislukking gestalte krijgt.

Bel Exil verandert in een nachtmerrie.

Voorstelling : De Stille Plantage naar Albert Helman door DNA. Regie : Aram
Adriaanse. Gezien : 12/12 Theater Bellevue , Amsterdam. Aldaar t/m 15/12. Tournee
t/m 23/2. Inl. ( 020 ) 627 8672 of www.denieuwamsterdam.nl


TAIL :
Toneel ; Kunst en Cultuur ; Kunst ; Theater

