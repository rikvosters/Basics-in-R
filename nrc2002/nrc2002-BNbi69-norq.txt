DOCUMENT : 69 of 123

PAPER : NRC Handelsblad

DATE : December 12, 2002


BYLINE : DOOR EEN ONZER REDACTEUREN

SECTION : Binnenland ; Pg. 2

LENGTH : 310 words

DATELINE : ROTTERDAM , 12 DEC.

BODY :

HEADLINE : Ziekenhuis geeft roker geen zuurstof

Stichting Rokersbelangen ( SRB ) heeft namens een longpatient een
schriftelijke klacht ingediend tegen het Academisch Medisch Centrum ( AMC ) in
Amsterdam. Het ziekenhuis wees haar verzoek om thuis zuurstof te krijgen af
omdat zij rookt. De combinatie van roken en zuurstof levert brand- en
explosiegevaar op.

De patient , B. Nijsse , spreekt van discriminatie en meent dat het argument
«nergens op slaat». Ze zegt zich wel bewust te zijn van het gevaar , maar volgens
haar lopen ook niet-rokers met een zuurstoftank gevaar , bijvoorbeeld als zij een
kaars aansteken. Bestuurslid T. Wurtz van SRB stelt in zijn brief dat de arts
«onzorgvuldig handelt. Met alle risico's van dien.»

Medio november werd de Amsterdamse in het AMC behandeld voor een ernstige
ademfunctiestoring. De vrouw heeft COPB , een ziekte waarbij de ademtoevoer
abrupt wordt onderbroken. Omdat die in haar geval chronisch is , wilde de patient
uit angst voor een nieuwe aanval van benauwdheid thuis over zuurstof beschikken.

In geval van nood zou ze dan bij kennis blijven en in staat zijn adequate
hulp te zoeken. «Anders zak ik weg , raak in coma en ga ik dood» , aldus de roker.
Maar de behandelend longarts stemde niet in met haar verzoek , omdat het beleid
is rokers geen zuurstof te geven , zo bevestigt een woordvoerder van het AMC.
«Mocht er wat gebeuren , dan zijn we als ziekenhuis medeverantwoordelijk en
kunnen we daar op worden aangesproken.»

Dat er sprake zou zijn van discriminatie wijst hij van de hand. «Rokers
worden ook gediagnosticeerd en behandeld.» De klacht ligt nu bij een
klachtencommissie van het ziekenhuis. Over de behandeling daarvan wilde de
woordvoerder nog geen uitspraken doen.

Aangezien haar huisarts ook niet mee wilde werken , zocht Nijsse een andere
huisarts. Haar nieuwe huisarts schrijft haar wel zuurstof voor.


TAIL :
Gezondheidszorg ; Gezondheid

