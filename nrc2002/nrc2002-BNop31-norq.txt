DOCUMENT : 31 of 44

PAPER : NRC Handelsblad

DATE : December 10, 2002


BYLINE : CEES LIST

SECTION : Opinie ; Pg. 9

LENGTH : 423 words

BODY :

HEADLINE : Ontmoedig de museumdieven

Staatssecretaris Van Leeuwen van Cultuur opperde in het NOS-Journaal , dat
hij graag iets meer wilde weten over de toedracht van de recente diefstallen in
het Museon en het Van Gogh Museum. Men houdt zich voor een goede afloop nog een
beetje vast aan een vermeende beperkte verhandelbaarheid van het erfgoed.
Daarvoor moeten dan wel de objecten , die in de kunsthandel worden aangeboden of
bij grensovergang als verdacht worden beschouwd , direct kunnen worden
geidentificeerd. De bestaande nationale en internationale data-opslag voorziet
hier nog niet in en ook Interpol en bijvoorbeeld het Art Loss Register zijn
daarvoor onvoldoende geequipeerd.

De identificatie zou het beste kunnen worden afgeleid uit registratie van
kerngegevens , die in een nog niet bestaande database van een internationaal
digitaal platform zijn opgenomen en die op het world wide web overal in de
wereld kan worden geraadpleegd. Een eventuele aanvullende aanpak , waarbij
gebruik wordt gemaakt van een unieke nummering met behulp van een aan het object
aangebrachte microchip , zorgt ervoor , dat zo'n object na diefstal nog moeilijker
te verhandelen is. De nummering wordt opgeslagen in de database van het
Nationaal Schengen Informatie Systeem , waarmee identificatie wereldwijd zelfs
door leken mogelijk wordt gemaakt. Koppeling van deze gegevens moet ook
plaatsvinden aan de database van het internationaal digitaal platform. Al
geruime tijd spant de stichting MuseumDepot.org zich in voor het tot stand
brengen van bedoeld digitaal platform. Partijen als de International Council of
Museums , de American Association of Museums en de Nederlandse Museum Vereniging
kunnen de aansluiting tussen de nog nationaal gerichte databases bevorderen. In
samenwerking met Instituut Collectie Nederland heeft MuseumDepot.org al een
flexibele basis gelegd voor het aangaan van alle mogelijke allianties.

En de staatssecretaris zou nog eens kunnen overwegen de bezuiniging op het
Korpsonderdeel Kunst en Antiek van de Centrale Recherche Informatiedienst ,
waarmee ook toegang tot de database Kunst en Antiek Nationaal Systeem ( KANS )
werd gesloten , terug te draaien. De aanwezigheid van een gespecialiseerde
opsporingsdienst als aanspreekpunt voor de Inspectie Cultureel Erfgoed blijkt
inmiddels geen overbodige luxe te zijn en zou de dieven van uiterst waardevolle
collectiestukken verder kunnen ontmoedigen.

Cees List is oud-zakelijk leider Gemeentemuseum Den Haag.


TAIL :
Musea en galerieen ; Diefstal ; Recht ; Criminaliteit ; Delicten ;
Vermogensdelicten

