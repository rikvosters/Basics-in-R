DOCUMENT : 98 of 123

PAPER : NRC Handelsblad

DATE : December 10, 2002


BYLINE : DOOR ONZE REDACTEUREN EGBERT KALSE EN FROUKJE SANTING

SECTION : Binnenland ; Pg. 2

LENGTH : 416 words

DATELINE : DEN HAAG , 10 DEC.

BODY :

HEADLINE : Verdeeldheid in kabinet over zorgstelsel ; Na uitspraak landsadvocaat

De kabinetsplannen om te komen tot een nieuw ziektekostenstelsel verkeren in
een impasse. In een nog vertrouwelijk advies van de landsadvocaat staat dat de
voornemens van het kabinet onuitvoerbaar zijn.

De plannen zouden in strijd zijn met Europese regelgeving , aldus de
landsadvocaat. Demissionair minister Donner ( Justitie ) is volgens bronnen in
tegenstelling tot andere ministers niet bereid zich nu al neer te leggen bij dit
advies. Premier Balkenende heeft besloten pas in januari verder over het nieuwe
stelsel te praten.

Volgens het regeerakkoord van CDA , LPF en VVD moet er in 2005 een verplichte
basisverzekering komen en het onderscheid tussen ziekenfondsen en particuliere
ziektekostenverzekeraars zijn opgeheven. Zo moet er meer concurrentie komen. De
landsadvocaat stelt dat de plannen alleen binnen een publiekrechtelijke regeling
kunnen worden uitgevoerd.

Het kabinet wilde het stelsel in een privaatrechtelijke regeling vatten ,
omdat anders de beoogde vrije marktwerking tussen verzekeraars maar beperkt kan
worden doorgevoerd. In zijn rapport stelt de landsadvocaat dat het voorstel in
Europa op bezwaren stuit. Met name het feit dat verzekeraars verplicht worden
alle verzekerden te accepteren is volgens de landsadvocaat in strijd met de
Europese regels voor schadeverzekeringsbedrijven. Ook het feit dat de politiek
bepaalt welke zorg er in het basispakket moet zitten en dat verzekeraars geen
onderscheid in premies mogen maken zou in strijd zijn met de Europese regels.

Al deze voorwaarden kunnen volgens hem wel binnen een publiekrechtelijk
systeem worden uitgevoerd. Ook is het voor zorgverzekeraars binnen een publiek
stelsel mogelijk om - weliswaar zeer beperkt winst te maken.

Het rapport van de landsadvocaat werd vrijdag in een aparte werkgroep van de
ministerraad ( Financien , Economische Zaken , Algemene Zaken , Sociale Zaken ,
Justitie en Volksgezondheid ) besproken. Volksgezondheid , Financien en de premier
waren akkoord met de voorstellen van de landsadvocaat , zo melden bronnen.
Justitie wil blijven zoeken naar mogelijkheden die de bezwaren van de
landsadvocaat omzeilen zonder dat de hele stelselwijziging aangepast hoeft te
worden.

Ook de Raad voor de Volksgezondheid en Zorg ( RVZ ) zegt vandaag in haar
rapport Gezondheidszorg in Europa dat het plan om de uitvoering van het
zorgstelsel in handen te geven van commerciele zorgverzekeraars , door Europese
regels niet haalbaar is.


TAIL :
Sociale zekerheid ; Economie ; Sociale Economie

