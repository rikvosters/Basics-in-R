DOCUMENT : 39 of 44

PAPER : NRC Handelsblad

DATE : December 9, 2002


BYLINE : ERIK DE GIER

SECTION : Opinie ; Pg. 8

LENGTH : 432 words

BODY :

HEADLINE : EU minder sociaal door amerikanisering

Naarmate de uitbreiding van de Europese Unie met acht nieuwe lidstaten in
2004 dichterbij komt , groeit de onzekerheid onder de bevolking in de huidige
Unie over de wenselijkheid van een Verenigd Europa. Dit is niet de eerste keer
en vermoedelijk ook niet de laatste. Toch is er nu meer aan de hand. En de
discussie over een sociaal Europa speelt een sleutelrol.

Wat de zaak dringend maakt , is een aantal invloeden die het Europese model
stuwen in de richting van het veel hardere Angelsaksische model. Het
uiteindelijke gevolg van deze amerikanisering is een vergaande ontmanteling van
goed ontwikkelde verzorgingsstaten , zoals Nederland.

In de eerste plaats leidt de uitbreiding van de EU tot een verscherping van
de sociale problematiek. De nieuwe lidstaten kennen meer armoede , meer
werkloosheid en minder goed ontwikkelde pensioenstelsels dan de huidige Unie. De
al jaren gekoesterde vrees voor een race to the bottom komt daardoor angstig
dichtbij.

In de tweede plaats zullen de strakke voorwaarden van het Stabiliteitspact ,
bedoeld om de eurolanden financieel-economisch in het gareel te houden ,
gemakkelijk kunnen leiden tot vergaande vermindering van sociale
overheidsuitgaven.

Een derde factor is de huidige politieke en maatschappelijke verrechtsing
binnen de EU. Dit impliceert een verschuiving van herverdelend sociaal beleid
naar uitgaven voor veiligheid en een restrictievere immigratiepolitiek.

Ten slotte kampt de EU met een toenemend draagvlakprobleem onder burgers ,
ook wat betreft de legitimiteit van het sociale beleid.

Al met al bevorderen deze invloeden een aanzienlijke versobering van het
sociale beleid. De prijs daarvoor betaalt uiteindelijk de Europese burger. Het
is daarom noodzakelijk de impasse rond het sociale beleid op het niveau van de
EU te doorbreken met nieuw elan.

Dit moet inhouden dat eindelijk wordt nagedacht over een consistente
fatsoenlijke Europese verzorgingsstaat. Met de huidige coordinatie van het
sociale beleid binnen de EU zal men het niet redden. De Unie moet in elk geval
doorslaggevende bevoegdheden krijgen op het vlak van anti-armoedebeleid en een
levensloopbestendig beleid voor onderwijs , zorg en pensioenen. Een neveneffect
van zo'n actief Europees sociaal model is bovendien het schragen van een
duurzame loyaliteit van de burgers aan een verenigd Europa.

Erik de Gier is directeur van SISWO/Instituut voor Maatschappijwetenschappen
en hoogleraar sociaal beleid aan de Universiteit van Amsterdam.


TAIL :
Buitenlandse betrekkingen ; Sociale zekerheid ; Economie ; Sociale Economie
; Politiek en Staat

