DOCUMENT : 113 of 201

PAPER : NRC Handelsblad

DATE : December 11, 2002


BYLINE : DOOR EEN ONZER REDACTEUREN

SECTION : Economie ; Pg. 15

LENGTH : 437 words

DATELINE : MAPUTO , 11 DEC.

BODY :

HEADLINE : Rechter bedreigd in politiek moordproces in Mozambique

De Mozambikaanse politie heeft gisteren een gewapende man gearresteerd die
het gemunt zou hebben op de rechter in een geruchtmakende moordzaak waarbij de
zoon van de president is betrokken. De verdachte die de rechter al vijf dagen
volgde , werd opgepakt voor het huis van de rechter. Hij was in het bezit van een
pistool en een kalasjnikov. De politie heeft ook twee mannen aangehouden die
ervan worden verdacht een van de kroongetuigen te hebben bedreigd , de zakenvrouw
Candida Cossa.

Cossa zei maandag tegen de rechtbank dat ze een dreigtelefoontje had
gekregen van een onbekende man die wilde verhinderen dat ze tegen de oudste zoon
van president Joaquim Chissano zou getuigen. Nympine Chissano is door drie van
de zes verdachten in de moordzaak aangewezen als opdrachtgever voor de
liquidatie van onderzoeksjournalist Carlos Cardoso in november 2000. Hij heeft
vorige week voor de rechtbank elke betrokkenheid ontkend. Hij zei dat de
rechtbank op grandioze manier wordt misleid.

Rechter Augusto Paulino gaf gisteren opdracht tot verscherpte
politiebewaking om getuigen beter te beschermen. Hij kondigde ook aan dat hij de
namen van getuigen voortaan pas zou vrijgeven als ze voor de rechtbank
verschijnen en dat getuigenverklaringen niet meer worden verdaagd. Naar
verwachting zullen zeker veertig getuigen worden gehoord in een proces dat
volgens analisten politiek dynamiet oplevert. Het netwerk van politieke
corruptie en georganiseerde misdaad in Mozambique komt in de schijnwerpers te
staan.

De onderzoeksjournalist Cardosa was bezig met een onderzoek naar corruptie
toen hij in een buitenwijk van de hoofdstad Maputo met kogels werd neergemaaid.
In 1996 was bij de privatisering van een van de nationale banken veertien
miljoen dollar verdwenen. Cardosa beschikte over aanwijzingen waar dat geld
gebleven was.

De zakenman Momade Assife Abdul Satar verklaarde vorige week vrijdag dat
Nymphine Chissano achter de huurmoord zat. Hij overlegde vier cheques die de
presidentszoon hem zou hebben gegeven om ze te overhandigen aan Anibal dos
Santos Junior , in criminele kringen beter bekend als Anibalzinho. Anibalzinho
was in maart 2001 opgepakt als een van de hoofdverdachten in de moordzaak , maar
in september van dit jaar wist hij onder duistere omstandigheden te ontsnappen
uit de zwaarst bewaakte gevangenis van het land.

Vijf van de zes verdachten hebben bekend. Een van hen heeft verklaard dat
Anibalzinho en de presidentszoon elkaar herhaaldelijk hebben ontmoet.


TAIL :
Binnenlandse politiek ; Moord en doodslag ; Recht ; Criminaliteit ; Delicten
; Geweldsdelicten ; Politiek en Staat

