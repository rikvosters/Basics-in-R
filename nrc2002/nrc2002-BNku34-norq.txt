DOCUMENT : 34 of 79

PAPER : NRC Handelsblad

DATE : December 11, 2002


BYLINE : DOOR BERNARD HULSMAN

SECTION : Kunst ; Pg. 9

LENGTH : 801 words

BODY :

HEADLINE : Verhulde esthetiek bij ontwerpen MVRDV

Het architectenbureau MVRDV , een acroniem van Maas , Van Rijs en De Vries ,
maakte in de jaren negentig een vliegende start. Door gebouwen als de Villa VPRO
in Hilversum , de WoZoCo's in Amsterdam en het Nederlandse paviljoen voor de
wereldtentoonstelling in Hannover kreeg het bureau veel aandacht en lof. Maar
juist nu het bureau wereldberoemd is , lijkt de productie te stokken , zo blijkt
op de expositie de Hungry Box : de eindeloze interieurs van MVRDV in het
Nederlands Architectuurinstituut in Rotterdam. Negen «sleutelprojecten» uit de
jaren 1997-2002 zijn hier te zien , maar de meeste daarvan , zoals de ontwerpen
voor het Musee Universel in Parijs , het ontwerp voor de Hogeschool
Arnhem-Nijmegen en de Provinciale Bibliotheek Centrale Noord-Brabant in
Eindhoven , zullen niet worden uitgevoerd. Dit werpt de vraag op of het eigenlijk
nog wel zo goed gaat met de jonge Nederlandse architectuur in het algemeen en
met MVRDV in het bijzonder.

Hungry Box is de eerste van een serie tentoonstellingen over het werk van
«jonge» Nederlandse architectenbureaus die het NAi maakt en die na de
presentatie in Rotterdam rondreizen door Europa en Amerika. De expositie is een
uitvloeisel van de jaren negentig toen de Nederlandse architectuur veel
buitenlandse belangstelling trok. Verbaasd keken buitenlandse critici en
architecten toen naar Nederland waar jonge , experimentele architecten ongekende
kansen krijgen. En hoewel jong een relatief begrip is en de oudste van de drie
MVRDV'ers inmiddels ook al weer 44 is , heeft MVRDV van de jonge bureaus de
grootste reputatie gekregen. Die hebben ze niet alleen te danken aan hun
spectaculaire gebouwen , maar ook aan de rechtvaardigingen van hun ontwerpen.
MVRDV presenteert zijn gebouwen als datascapes , als de resultaten van «onderzoek
naar alle zichtbare en onzichtbare factoren» , zo valt ook nu weer te lezen in de
korte inleiding op de expositie. Bij die zichtbare en onzichtbare factoren moet
worden gedacht aan wensen van opdrachtgever en gebruikers en aan
bouwvoorschriften en wettelijke bepalingen. Natuurlijk zijn dit dingen waarmee
iedere architect rekening moet houden , maar MVRDV zet , aldus de inleiding op
Hungry Box , al deze gegevens om in een zo «simpel mogelijke en flexibel
mogelijke structuur». Zo wordt het appartementencomplx op de Silodam in
Amsterdam , een opeenstapeling van verschillende woningtypen die doet denken aan
op elkaar gezette scheepscontainers , op de expositie omschreven als het
«bevroren» resultaat van onderhandelingen over heel verschillende wensen van
opdrachtgevers , investeerders en toekomstige bewoners.

Door hun werk zo te presenteren doet MVRDV alsof de ontwerpen eigenlijk
alleen een kwestie van analyse en statistiek is. Maar Hungry Box maakt duidelijk
hoe verhullend deze «objectieve» presentatie eigenlijk is. Want ook MVRDV's
datascapes zijn uiteindelijk toch eerder het gevolg van esthetische beslissingen
dan van statistische overwegingen. Neem bijvoorbeeld het ontwerp voor het
Eyebeam Institute , een mediacentrum in New York. Het bestaat uit een holle toren
waarin zeer verschillende gevormde ruimtes hangen die met elkaar zijn verbonden
door roltrappen , liften en luchtbruggen. De vorm van de toren - recht van onder
onderen , schuin van boven - is inderdaad het gevolg van de wettelijke eisen die
het stadsbestuur stelt aan wolkenkrabbers : hoe hoger een toren wordt , hoe verder
deze moet terugspringen om een behoorlijke lichttoetreding in de straat te
garanderen. Maar dit is dan ook het enige «objectieve» aspect van het ontwerp.
De rest - de vorm de verschillende ruimtes , de plek waar ze komen te hangen , de
verbindingen ertussen , het materiaal waarvan ze worden gemaakt - zijn het gevolg
van de willekeurige , subjectieve wensen van MVRDV. Ook MVRDV ontsnapt niet aan
esthetiek.

Dit geldt ook voor de tentoonstelling zelf die mede door MVRDV is
vormgegeven : ook Hungry Box is vooral het resultaat van esthetische
overwegingen. Behalve uit korte toelichtingen en een paar doorsnedes ,
plattegronden en fraaie maquettes van de projecten bestaat de tentoonstelling
vooral uit lange lappen kunststof waarop foto's van de gebouwen en ontwerpen
zijn geprint. De lappen moeten de bezoekers het gevoel geven dat ze zich in de
meestal niet gerealiseerde ontwerpen bevinden , maar ze hangen zo dicht op elkaar
dat ze als een soort abstracte kunstwerken worden ervaren. Zo schieten ze hun
doel - het tonen van ontwerpen - voorbij. Maar mooi zijn ze wel.

Tentoonstelling : De Hungry Box : de eindeloze interieurs van MVRDV. T/m 5/1
in Nederlands Architectuurinstituut , Museumpark 25 Rotterdam. Geopend : di-za :
10-17u.en zon- en feestdagen : 11-17u.

Provinciale Bibliotheek Centrale Noord-Brabant in Eindhoven. Niet uitgevoerd
ontwerp. ( Foto MVRDV )


TAIL :
Archeologie ; Kunst en Cultuur ; Geschiedenis

