DOCUMENT : 149 of 201

PAPER : NRC Handelsblad

DATE : December 10, 2002


BYLINE : DOOR ONZE CORRESPONDENT

SECTION : Economie ; Pg. 16

LENGTH : 411 words

DATELINE : ZWOLLE , 10 DEC.

BODY :

HEADLINE : Wartsila stopt geld in stichting

Zeventig werknemers van motorenbouwer Wartsila in Zwolle kunnen aanspraak
maken op een afvloeiingsregeling , betaald door de Finse multinational , ook al
zijn ze vanaf 1 januari 2003 niet meer in dienst bij Wartsila. Het benodigde
geld is nu al ondergebracht in een stichting.

De werknemers zijn werkzaam in de componentenfabriek van Wartsila , die per 1
januari zelfstandig verder gaat onder de naam DTS. Wartsila verplaatst vanuit
kostenoverwegingen de productie van dieselmotoren voor de scheepsbouw naar het
Italiaanse Triest. In Zwolle gaan hierdoor ruim driehonderd arbeidsplaatsen
verloren. Wartsila houdt in Nederland alleen de service- en verkoopafdelingen in
Zwolle en Schiedam , met in totaal 370 arbeidsplaatsen , in stand.

Onder grote druk van politiek en vakbonden heeft Wartsila het afgelopen jaar
meegewerkt aan een verzelfstandiging van de Zwolse componentenfabriek. In deze
fabriek worden cilinderkoppen , drijfstangen en motorblokken gemaakt. De
componentenfabriek wordt per 1 januari overgenomen door Stibbe Management , dat
in Nederland eigenaar is van enkele andere machinefabrieken. Wartsila wordt de
belangrijkste klant. Het bedrijf heeft zich verplicht om minimaal drie jaar
producten van DTS af te nemen.

Naarmate Wartsila meer en langer zaken doet met DTS hoeft de Finse
motorenbouwer minder technische ontwikkelingskredieten terug te betalen aan de
Nederlandse staat. Door de verplaatsing van de productie van scheepsmotoren naar
Italie eist het ministerie van Economische Zaken ( EZ ) een groot deel van het
krediet van 22 miljoen euro terug dat aan Wartsila is verstrekt. Ruim de helft
is tot dusver terugbetaald.

Behalve met Wartsila heeft DTS ook contracten gesloten met grote bedrijven
als Rolls Royce en Caterpillar. DTS gaat van start met zeventig werknemers ,
inclusief de vijftien opleidingsplaatsen in de bedrijfsschool. In geval er voor
augustus 2005 sprake is van een faillissement of ontslagen bij DTS , dan betaalt
Wartsila het sociaal plan uit het geld dat is ondergebracht in een stichting.
Als het gereserveerde bedrag niet ingezet hoeft te worden , komt het ten goede
aan DTS. De hoogte van het bedrag is niet bekend gemaakt maar volgens eigenaar
P. Stibbe van DTS «ruim voldoende» om een afvloeiingsregeling voor alle
werknemers te kunnen treffen. De vakbonden loven het initiatief van Wartsila en
hopen dat het navolging krijgt.


TAIL :
Werkgelegenheid ; Industrie ; Economie ; Bedrijfstakken ; Sociale Economie

