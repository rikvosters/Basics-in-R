DOCUMENT : 34 of 80

PAPER : NRC Handelsblad

DATE : December 12, 2002


BYLINE : DOOR ONZE SPORTREDACTIE

SECTION : Sport ; Pg. 11

LENGTH : 499 words

DATELINE : ROTTERDAM , 12 DEC.

BODY :

HEADLINE : Van Nistelrooy matchwinnaar voor United ; Twee goals tegen Deportivo

Ruud van Nistelrooy was gisteravond uitblinker en matchwinnaar tegen
Deportivo la Coruna. De Nederlander bezorgde Manchester United een 2-0 zege in
groep D van de Champions League.

Op een uitverkocht Old Trafford stal Van Nistelrooy de show. Hij scoorde
twee keer , zag twee treffers worden afgekeurd en vroeg twee keer tevergeefs om
een strafschop. Hij kreeg een publiekswissel. Met acht treffers in de Champions
League achterhaalde Van the Man zijn landgenoot Makaay , die bij Deportivo nu
onzichtbaar was. De Argentijn Crespo van Inter is met negen doelpunten
topscorer. Van Nistelrooy heeft in totaal achttien keer gescoord in negentien
Champions-Leagueduels.

De Brabantse publiekslieveling - de Engelse fans scandeerden minutenlang
Roed Roed - stond twee weken geleden in het openingsduel van de tweede ronde aan
de basis van de 3-1 uitzege bij FC Basel. Voor eigen publiek onderstreepte Van
Nistelrooy zijn puike vorm. Hij scoorde in de zevende minuut met een fraaie
kopbal op aangeven van Scholes. Nog voor rust maakte hij weer een doelpunt met
het hoofd dat werd afgekeurd wegens duwen van de keeper.

Tien minuten na de pauze reageerde Van Nistelrooy alert bij een scrimmage.
Hij knalde de bal van dichtbij hard en hoog in het Spaanse doel. Even daarvoor
was een treffer uit de rebound afgekeurd , omdat hij bij een schot van Giggs op
de paal hinderlijk buitenspel stond. In de slotfase claimde Van Nistelrooy nog
een strafschop , nadat hij licht was geraakt door een verdediger van Deportivo.

United gaat met zes punten alleen aan kop in groep D. Juventus heeft na een
4-0 thuiszege op FC Basel vier punten. In februari spelen de twee favorieten
twee onderlinge duels. Deportivo heeft een punt , maar kan in twee wedstrijden
tegen het puntloze FC Basel de achterstand verkleinen.

In groep C won AC Milan met 1-0 bij Borussia Dortmund. Inzaghi maakte zijn
faam van goaltjesdief waar. In dezelfde poule stelde titelhouder Real Madrid
weer teleur. In eigen stadion bleef de Spaanse favoriet op 2-2 steken tegen
Lokomotiv Moskou. Real heeft na twee duels , net als Lokomotiv , slechts een punt ,
Dortmund heeft er drie , Milan is koploper met zes punten.

In groep A won Barcelona met 3-1 van Newcastle United. Het duel was dinsdag
uitgesteld wegens hevige regenval. Coach Van Gaal had al zijn vijf Nederlanders
opgesteld. Twee van hen speelden slechts een kwartiertje. Reiziger moest
uitvallen met een gescheurde hamstring. Hij is zeker een maand uit de roulatie.
Cocu verliet even later ook geblesseerd het veld.

Barcelona is als enige club in de Champions League nog altijd zonder
puntenverlies. In de Spaanse competitie draait de Catalaanse ploeg veel
stroever. Tegen Newcastle , dat het eerste duel in de tweede ronde op eigen veld
met 4-1 had verloren van Internazionale , behaalde Barcelona een simpele zege.
Kluivert scoorde een keer.

Ruud van Nistelrooy viert zijn tweede treffer voor Manchester United tegen
Deportivo. ( Foto Reuters )


TAIL :
Voetbal ; Sport

