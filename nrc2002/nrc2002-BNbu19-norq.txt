DOCUMENT : 19 of 111

PAPER : NRC Handelsblad

DATE : December 13, 2002


BYLINE : DOOR ONZE CORRESPONDENT

SECTION : Buitenland ; Pg. 5

LENGTH : 532 words

DATELINE : ANRHEM , 13 DEC.

BODY :

HEADLINE : In Arnhem geen subsidies allochtonen ; «Geen bijdrage aan integratie»

Arnhem geeft allochtone organisaties in de stad met ingang van 1 januari
2004 geen subsidie meer. Het college van B en W is van mening dat de 23
organisaties te weinig hebben bijgedragen aan integratie.

In plaats daarvan richten deze organisaties zich op het behoud van de eigen
cultuur , wat volgens de gemeente in eerste instantie een verantwoordelijkheid
van de migranten zelf is. Het Arnhemse minderhedenbeleid heeft de afgelopen tien
jaar gefaald , erkent wethouder S. Veenstra ( Zuid-Centraal ) . «Mensen moeten zich
in Arnhem thuis voelen en integreren in de samenleving. Dat gebeurt
onvoldoende.»

Met name de eerste generatie allochtonen integreert door taalachterstand
onvoldoende in de Arnhemse samenleving. De tweede en derde generatie allochtonen
doet dit volgens de wethouder beter. Twintig procent van de 140.000 inwoners van
Arnhem is van ( niet-westerse ) allochtone afkomst.

Het Arnhemse stadsbestuur wil de 53.000 euro die nu jaarlijks aan de
allochtone organisaties ter beschikking wordt gesteld , inzettten voor projecten
gericht op integratie. Ook allochtone organisaties kunnen dergelijke projecten
opzetten en financiele steun vragen aan de gemeente. Het nieuwe
minderhedenbeleid wordt nog ter inspraak voorgelegd aan betrokken en
deskundigen.

Directeur H. Spijkerman van de stichting Osmose , die zich inzet voor de
integratie van allochtonen in Gelderland , vindt dat de allochtone organisaties
in Arnhem te snel worden afgeschreven. Het verwijt dat ze te weinig hebben
bijgedragen aan integratie vindt hij niet terecht. Bij het verlenen van de
subsidies is integreren in de Nederlandse samenleving niet als voorwaarde
genoemd. «En als je dat niet duidelijk vraagt , kun je dat ook niet van ze
verlangen.»

Volgens voorzitter A. Kaymaz van de Koerdische Arbeidersvereniging in Arnhem
zijn de allochtone organisaties jarenlang genegeerd. Door het anders inzetten
van subsidies zal de integratie daarom niet direct beter verlopen. «Als men
oprecht de organisaties beter bij de Nederlandse samenleving wil betrekken , is
het een goede zaak. Maar de organisaties missen de nodige begeleiding om zich
zonder hulp staande te houden.» Zijn vereniging krijgt jaarlijks 2.700 euro
subsidie.

Wethouder Veenstra erkent dat de gemeente in het verleden de doelstellingen
van het minderhedenbeleid niet goed heeft uitgewerkt. Subsidies die voortaan
verleend worden , moeten meetbare resultaten opleveren. Arnhem wil daarnaast de
door de gemeenteraad geinstalleerde gemeentelijke adviescommissie minderheden
opheffen. In deze commissie zijn vertegenwoordigers van de allochtone
organisaties opgenomen. Het functioneren van deze commissie staat al lange tijd
ter discussie.

Arnhem wil ook de banden met steden in ontwikkelingslanden schrappen. Het
onderhouden van dit soort stedenbanden is volgens B en W geen taak meer van de
gemeente. In plaats hiervan wil zij in landen als Turkije , Suriname of Marokko
stedenbanden aanknopen. Veel Arnhemse allochtonen komen uit deze landen.


TAIL :
Overheidssteun ; Lokale politiek ; Minderheden ; Maatschappij ; Bevolking ;
Recht ; Politiek en Staat ; Staatsrecht ; Gemeenten ; Binnenlandse Politiek ;
Economie ; Nationale Economie

