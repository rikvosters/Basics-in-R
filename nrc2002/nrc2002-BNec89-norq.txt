DOCUMENT : 89 of 201

PAPER : NRC Handelsblad

DATE : December 12, 2002


BYLINE : DOOR ONZE CORRESPONDENT COEN VAN ZWOL

SECTION : Economie ; Pg. 15

LENGTH : 881 words

DATELINE : MOSKOU , 12 DEC.

BODY :

HEADLINE : Herstel van oude Russische glorie

De Russische havenstad Moermansk kwijnt weg. Een nieuwe diepzeehaven voor
olietankers belooft veel. Maar er is haast geboden , daling van de olieprijs zou
de dure Russische olie uit de markt drukken.

Een diepzeehaven voor supertankers , een terminal die ruim anderhalf miljoen
vaten olie per dag verwerkt , duizenden kilometers oliepijpleiding op de toendra.
Voor de Russische havenstad Moermansk zou het een wedergeboorte betekenen.
«Velen geloven dat Ruslands hoge noorden niet kan overleven en onze poolsteden
ten onder gaan» , juichte senator Vjatsjeslav Popov vorige week tegen persbureau
Reuters , «maar dit project zal onze oude glorie herstellen.»

Popov , die twee jaar geleden de rampzalige vlootoefening leidde waarbij de
onderzeeer Koersk zonk , vertegenwoordigt de vergane glorie van Moermansk. Deze
ankerplaats van de Noordelijke Vloot is in ernstig verval. Op straat venten
verpauperde marine-officieren hun oude medailles en verrekijkers uit , het
omringende Kola-schiereiland is een ecologische hel waar meer dan honderd
kernonderzeeers , -slagschepen en -ijsbrekers aan kades wegroesten en open
mijnbouw giftige maanlandschappen heeft achtergelaten.

De Amerikaans-Russische energiedialoog , die na 11 september 2001 op stoom is
gekomen , schept nieuwe hoop. Eind vorige maand tekenden vier grote Russische
oliemaatschappijen , Lukoil , Yukos , TNK en Sibneft , een akkoord over de aanleg
van de diepzeehaven , een reusachtige olieterminal en 2.500 of 3.600 kilomter
pijpleiding. De vier rivalen roepen twijfelaars als Surgutneftegaz en Rosneft op
te helpen de kosten van 3,4 tot 4,5 miljard euro te dragen. Haast is geboden : de
toekomst van de Russische olie-industrie staat op het spel.

Moermansk is dankzij de warme golfstroom het hele jaar ijsvrij en de
Amerikaanse Oostkust ligt op slechts 9.300 kilometer varen. Olietransporten uit
Moermansk zouden per ton vijf dollar minder kosten dan de 30 dollar die vervoer
vanuit de Zwarte Zee-haven Novirossiisk nu kost. Vooralsnog wordt de Amerikaanse
vraag naar Russische olie vooral door politieke overwegingen gedicteerd. De VS
willen minder afhankelijk zijn van olie uit het Midden-Oosten. Momenteel speelt
Russische olie nog nauwelijks een rol op de Amerikaanse markt.

Dit jaar voeren de eerste olietankers van Yukos naar Amerika , dat op haar
beurt voor het eerst Oeralolie aan de strategische reserve toevoegde. Yukos reed
met treinen 700.000 vaten olie naar Moermansk om het water te testen. Daalt de
olieprijs onder de twintig dollar per vat , dan zijn transporten niet meer
rendabel. Maar met nieuwe pijpleidingen naar Moermansk en Nachodka in het Verre
Oosten kan Rusland in 2010 13 procent van de Amerikaanse oliebehoefte leveren ,
voorspelden de Russische oliebaronnen vorige week.

Analisten schatten de Russische oliereserves op 48,6 tot 150 miljard vaten ,
afhankelijk van de vraag of men onontgonnen velden in Oost-Siberie , het hoge
Noorden en het Verre Oosten meerekent. De Russische olie-industrie bereikte dit
jaar weer het oude Sovjet-niveau. In maart dit jaar overtrof Rusland met een
productie van 7,23 miljoen vaten per dag voor het eerst sinds de jaren tachtig
Saoedi-Arabie ; diezelfde maand werd met de export van 3,3 miljoen vaten per dag
het Sovjetrecord overtroffen. Rusland negeert de door de OPEC gewenste
productiebeperkingen. Hoe hoger namelijk de productie , hoe minder kwetsbaar het
sterk op olie leunende Russische staatsbudget is voor prijsschommelingen. De
relatie met de OPEC is evenwel delicaat : Saoedi-Arabie kan op elk moment de
oliekraan opendraaien , waardoor de prijzen inzakken en de relatief dure
Russische olie het onderspit delft.

Het grootste probleem voor de Russische olie-industrie is de infrastructuur.
Yukos kan een groot deel van haar productiegroei - naar verwachting 18,6 procent
in 2003 - alleen per spoor vervoeren en dat is duur. De Zwarte Zee-haven
Novirossiisk bereikt binnenkort haar limiet , Turkije heeft genoeg van de
groeiende file Russische olietankers die door de Bosporus zigzagt.
Scandinavische landen zijn bezorgd over de vele olietankers uit de Baltische
Staten en Sint Petersburg , veelal oude , enkelwandige schepen. Zoals de door de
Russische Alfagroep gecharterde Prestige die voor de Spaanse kust verging.

Moermansk en Nachodka , alsmede pijpleidingen naar de snel groeiende Chinese
markt moeten verlichting brengen. Daarbij zijn grote buitenlandse investeringen
gewenst. En die dreigen op te drogen wanneer de VS Saddam Hussein snel ten val
weten te brengen. In dat geval , zo voorspelde olietycoon Michail Chodorkovski
onlangs in New York , overspoelt Iraakse olie de markt en daalt de prijs van een
vat Oeralolie tijdelijk naar 12 tot 14 dollar. Investeringen in relatief dure
Russische olie worden dan onaantrekkelijk , de exploratie van nieuwe velden in
Siberie en de aanleg van pijpleidingen komen in het gedrang. Een Russisch
aandeel in de oliewinning in een naoorlogs Irak zal dat verlies maar ten dele
compenseren. Vandaar dat de Russen haast hebben in Moermansk. «We moeten deze
route bouwen voor de olieprijs instort» , aldus Chodorkovski.

Olieplatform van Shell bij het eiland Sachalin in het Russische Verre Oosten
( Foto Oleg Klimov )


TAIL :
Economie ; Havens ; Brandstoffen ; Energievoorziening ; Verkeer en Vervoer ;
Scheepvaart

