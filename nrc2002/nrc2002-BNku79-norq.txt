DOCUMENT : 79 of 79

PAPER : NRC Handelsblad

DATE : December 9, 2002


BYLINE : DOOR HENK VAN GELDER

SECTION : Kunst ; Pg. 10

LENGTH : 513 words

BODY :

HEADLINE : Liederen van de Zuiderzee nu te zien in museum

Veel hits zijn bij toeval of in grote haast ontstaan - de muziekgeschiedenis
wemelt ervan. Zo hadden Willy van Hemert en Harry de Groot in 1959 voor een
radioprogramma liedjes geschreven over alle elf provincies. Toen iemand te
elfder ure bedacht dat er een twaalfde provincie in aankomst was , moest Van
Hemert nog snel een tekstje over Flevoland maken. De Groot kon het die dag
echter niet op muziek te zetten. Het was dus maar goed dat de gerenommeerde
begeleider Joop de Leur nog een tangootje in de la had liggen.

En een dag later zong de 16-jarige Godert van Colmjon : «Opa , kijk ik vond op
zolder/ een foto van een ouwe boot/ is dat nog van voor de polder/ van de ouwe
vissersvloot ? » Waarop de 63-jarige Sylvain Poons de oude Zuiderzee begon te
bezingen.

De Zuiderzeeballade is nu het middelpunt van een tentoonstelling , die het
bezienswaardige Zuiderzeemuseum in Enkhuizen heeft gewijd aan de liedjes die in
de loop der eeuwen aan de Zuiderzee zijn gewijd. Op het gebied van
zeemansliederen heeft Nederland geen grote traditie , maar toch zijn er zo'n
negentig nummers gevonden. Van een berijmd relaas over de wijze waarop de
Spanjaarden in 1573 op zee in de pan werden gehakt door de Geuzen , tot de blues
die Louis Davids in 1932 op tekst van Jacques van Tol zong over de aanstaande
inpoldering : «Waar je gisteren de scholletjes en nieuwe haring vond/ brengt
morgen de belastingman al dwangbevelen rond...»

Maar wat valt er op een tentoonstelling over liedjes ten toon te stellen ? In
de eerste van de twee zalen is een huiskamer anno 1959 ingericht , met fauteuils ,
een kachel , een sansevieria , de gouden plaat die De Zuiderzeeballade opleverde ,
tekstpanelen en koptelefoons met de ontstaansgeschiedenis van het lied en de
twee plaatversies. Van Colmjon en Poons stonden bij verschillende
platenmaatschappijen onder contract , die er elk een plaatje van wilden maken.
Bij de ene zong Van Colmjon het daarom met de acteur Jan Lemaire , maar veel meer
succes oogstten Sylvain Poons en het zingende muzikantenzoontje Oetze Verschoor.
Poons straalde dan ook meer charme uit dan de wat statige Lemaire. Op een
recente Stemra-afrekening , die ook aan de muur hangt , is te zien hoe lucratief
het nummer nog altijd is : op de radio werd het alleen al in juni zo'n honderd
keer gedraaid.

De tweede zaal , in een opstelling rondom een zandbank , gaat over de andere
Zuiderzee-liedjes : zangboeken ( zoals een opengeslagen Valerius' Gedenck-clanck
uit 1626 ) , bladmuziek , platenspelers , radiotoestellen , tekstbladen en wederom
veel koptelefoons. Met bijvoorbeeld de Engelse charmezanger Herbert Payne , die
in 1907 zijn «little Gretchen» bezong in By the side of the Zuyder Zee.
Opvallend , hoe vaak er destijds in het Engelse amusement over de Zuiderzee werd
gezongen. Maar misschien was dat alleen maar omdat de woorden Zuyder Zee zich zo
lekker laten zingen.

Tentoonstelling : De Zuiderzeeballade en andere liederen van de Zuiderzee.
Zuiderzeemuseum , Enkhuizen , t/m 26/10. Inl. ( 0228 ) 351111,
www.zuiderzeemuseum.nl


TAIL :
Wereldmuziek ; Kunst en Cultuur ; Kunst ; Muziek

