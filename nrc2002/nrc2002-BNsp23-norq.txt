DOCUMENT : 23 of 80

PAPER : NRC Handelsblad

DATE : December 13, 2002


BYLINE : DOOR ONZE SPORTREDACTIE

SECTION : Sport ; Pg. 16

LENGTH : 587 words

DATELINE : ROTTERDAM , 13 DEC.

BODY :

HEADLINE : Vitesse kan «Reds» niet op de proef stellen

Vitesse is uitgeschakeld in het toernooi om de UEFA Cup. De Arnhemse
voetbalclub verloor gisteravond in de derde ronde met 1-0 van en in Liverpool ,
nadat het eerste duel twee weken geleden voor eigen publiek ook al met 1-0 was
verloren.

Vitesse kreeg op Anfield een grote mogelijkheid om op voorsprong te komen ,
maar die kans werd gemist door spits Peeters. De Belg kopte op de paal. In beide
duels was Owen voor Liverpool de doelpuntenmaker. Gisteren scoorde de Engelse
international in de twintigste minuut , nadat hij fraai was vrijgespeeld door
Murphy.

Drie ronden deed Vitesse mee in de strijd om de UEFA Cup en dat is meer dan
waar vooraf op was gerekend. Vooral de verrassende uitschakeling , ruim een maand
geleden , van Werder Bremen was indrukwekkend. Coach Snoei sprak gisteravond in
Liverpool wel van een krachtenverslindend avontuur. «Het heeft ongelooflijk veel
energie gekost.»

Voor en na de internationale duels verspeelden de Arnhemmers veel punten in
de eredivisie. Daardoor staat de subtopper van vorig seizoen nu op een
bescheiden twaalfde plaats en is het uiterst twijfelachtig of de club volgend
jaar weer Europees kan spelen. «Niet zo'n ramp als dat niet gebeurt» , zei
technisch manager Streuer gisteravond. «We mogen weleens een jaartje overslaan.»

Vitesse speelde niet slecht gisteravond , in het met ruim 23.000 toeschouwers
voor de helft gevulde stadion. Buiten het doelpunt van Owen om kreeg Liverpool
maar weinig kansen. Opnieuw bleek dat The Reds niet in goeden doen zijn. Uit de
laatste vijf duels in de Premier League behaalden ze slechts een punt. De eerste
plaats op de ranglijst heeft de club in eigen land moeten prijsgeven.

Daarom ook had Snoei Liverpool graag echt op de proef willen stellen. Nu
gebeurde dat niet. «In de openingsfase kreeg Peeters de kans op 1-0» , keek de
trainer terug. «Die had hij moeten benutten. Er is duidelijk onrust bij
Liverpool. Bij een voorsprong hadden wij daarvan wellicht kunnen profiteren. De
jongens geloofden er ook in. Maar helaas bleek opnieuw dat scoren voor ons een
groot probleem is.»

Vitesse speelde gisteren met Michael Jansen. De 18-jarige jeugdinternational
maakte zijn debuut uitgerekend op Anfield en kreeg als centrale verdediger onder
meer te maken met de internationaal gelouterde Owen. Dat hij op de been bleef ,
toonde eens te meer aan dat de opleiding van de Arnhemse club van allure is.
Trainer Snoei over Jansen : «Debuteren op Anfield , dat kan eigenlijk niet. Maar
het moest en hij heeft het tegen twee topspitsen fantastisch gedaan. Eigenlijk
is hij geen moment in de problemen geweest.»

Jansen werd opgesteld omdat Snoei kampt met veel geblesseerde spelers. Hofs ,
Knol , Nanu , Zongo en Laros zijn voor langere tijd uitgeschakeld , gisteren in de
loop van de dag bleek ook de ervaren Zeman niet te kunnen spelen wegens
rugklachten. In de 35ste minuut moest Frankel worden gewisseld omdat hij zich
had verstapt , in de 65ste minuut kreeg Amoah last van zijn knie en ging ook hij
naar de kant. Hun vervangers waren Mustapha en Dinsdag.

Liverpool ontmoet in de volgende ronde Auxerre uit Frankrijk , zo werd
vanmiddag bij de loting in Nyon , Zwitserland , bekend. De overige duels in de
achtste finales zijn : Slavia Praag-Besiktas , Hertha BSC-Boavista , Malaga-AEK
Athena , Lazio Roma-Wisla Krakau , Anderlecht-Panathinaikos , Celtic-Stuttgart en
Porto-Denizlispor.

Liverpool

1

Vitesse

0

Ruststand 1-0. 20. Owen. Schds : Stark ( Dld ) . Tsch : 23.576. Gele kaart :
Henchoz ( Liverpool )


TAIL :
Voetbal ; Sport

