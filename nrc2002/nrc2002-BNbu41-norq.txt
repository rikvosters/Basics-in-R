DOCUMENT : 41 of 111

PAPER : NRC Handelsblad

DATE : December 12, 2002


BYLINE : DOOR EEN ONZER REDACTEUREN

SECTION : Buitenland ; Pg. 6

LENGTH : 475 words

DATELINE : DEN HAAG , 12 DEC.

BODY :

HEADLINE : Journalist hoeft niet altijd te getuigen

Een oorlogscorrespondent kan niet onder alle omstandigheden worden gedwongen
als getuige in een proces op te treden. Dat bepaalde gisteren de beroepskamer
van het Joegoslavie-tribunaal in Den Haag. Voor het eerst heeft een rechtbank
daarmee oorlogscorrespondenten juridisch een aparte status gegeven.

De beroepskamer van het VN-hof onder leiding van rechtbankpresident Claude
Jorda gaf een oordeel in een door de voormalige oorlogscorrespondent Jonathan
Randal aangespannen zaak. De journalist , die werkte voor The Washington Post ,
was als getuige opgeroepen door de verdedigers van Radoslav Brdjanin , de
vroegere vice-premier van de Servische Republiek in Bosnie. Het tribunaal
oordeelde afgelopen zomer in eerste instantie dat Randal niet het recht heeft de
oproep naast zich neer te leggen. De verdedigers wilden Randal ondervragen over
een vraaggesprek dat hij in februari 1993 met Brdjanin had. Daarin zei deze dat
hij van de niet-Servische inwoners van Banja Luka af wilde. De Servier wordt
ervan beschuldigd in de Bosnische oorlog een prominente rol te hebben gespeeld
bij het verdrijven , folteren en vermoorden van Bosnische moslims en Kroaten. De
openbare aanklager had het vraaggesprek als bewijsmateriaal ingebracht , waarna
de advocaten van Brdjanin de journalist opriepen.

Randal verweerde zich tegen de oproep met het argument dat als
oorlogsverslaggevers kunnen worden gedwongen te getuigen , zij zelf doelwit in
een oorlog kunnen worden. Dan immers kunnen ze door oorlogvoerende partijen
worden gezien als potentiele getuigen in processen na de oorlog. Randal betoogde
dat journalisten alleen zouden moeten getuigen als hun verklaring essentieel is
voor het vaststellen van de schuld of onschuld van beklaagden en als die schuld
of onschuld op geen enkele andere manier kan worden vastgesteld.

Het hof van beroep nam gisteren in zijn uitspraak de argumentatie van Randal
over en stelde dat journalisten , als ze zouden kunnen worden gedwongen te
getuigen , worden belemmerd in hun werk omdat ondervraagde personen zich minder
vrij zouden uiten. Daarnaast zouden ze volgens rechtbankpresident Jorda «een
potentieel doelwit» kunnen worden van oorlogsmisdadigers wier misdrijven ze
waarnemen. «Dit zou hun leven in gevaar kunnen brengen.» Voor een journalist
wordt opgeroepen als getuige , moet de rechtbank ervan worden overtuigd dat de
getuigenverklaring «directe en belangrijke waarde heeft» bij het beantwoorden
van de vraag waarover het proces gaat. Er moet bovendien geen «redelijk
alternatief» bestaan voor het verkrijgen van die informatie , aldus de uitspraak.

De Internationale Federatie van Journalisten , die een half miljoen
journalisten in meer dan honderd landen vertegenwoordigt , uitte zich verheugd
over het oordeel van het Joegoslavie-tribunaal.


TAIL :
Rechtspraak ; Journalistiek ; Media ; Recht ; Justitie

