DOCUMENT : 50 of 201

PAPER : NRC Handelsblad

DATE : December 13, 2002


BYLINE : FREEK STAPS

SECTION : Economie ; Pg. 11

LENGTH : 1221 words

BODY :

HEADLINE : Griekse toren , Duitse landingsbaan , Nederlandse baas

Europese bouwbedrijven willen diversificeren. Zo is het Duitse Hochtief ,
mede-eigenaar van Ballast Nedam , ook mede-eigenaar van het nieuwe vliegveld van
Athene. Maar de luchthaven is slecht bereikbaar en belangenconflicten met de
Griekse overheid liggen op de loer.

Het jonge vliegveld glimt en glanst. Passagiers zien zichzelf en hun bagage
weerspiegeld in de pas geboende vloer van de vertrekhal van het een jaar oude
Atheense vliegveld. Het ontbreken van rijen voor de incheckbalies maakt
duidelijk dat de terminal op de groei gebouwd is. Ook de toiletpotten zijn
brandschoon - alleen staat er een vieze mand naast. Of de reiziger het gebruikte
toiletpapier alstublieft in de mand , en niet in de pot wil gooien ? De Griekse
riolering raakt anders verstopt. Dank u wel.

Europese bouwondernemingen , dus ook de Nederlandse , willen niet langer
alleen maar aannemer zijn. De marges in de bouw zijn laag , de markt
conjunctuurgevoelig en de risico's daarmee hoog. De oplossing wordt gezocht in
langdurige overeenkomsten , bijna altijd publiek-private samenwerkingen , waarbij
de bouwer niet na oplevering vertrekt , maar zich nog jarenlang verzekerd ziet
van een constante stroom van werk - en inkomsten. In Engeland heeft Ballast
Nedam niet alleen scholen gebouwd , maar is nog steeds betrokken bij het
onderhoud. Grupo Dragados in Spanje en Volker Wessels Stevin in Canada hebben
niet alleen asfalt gelegd , maar exploiteren ook tolwegen.

Zo ook in Athene. Daar bouwde een consortium onder leiding van het Duitse
Hochtief , in Nederland voor iets minder dan de helft eigenaar van Ballast Nedam ,
het nieuwe vliegveld Eleftherios Venizelos , oftewel Athens International Airport
( AIA ) . Daarna eindigde de betrokkenheid van Hochtief echter niet. Na de
oplevering ging de tweede fase van het Build-Operate-Transfer-contract ( bouw ,
exploiteer , draag over ) van start. Hochtief Airport is voor 45 procent eigenaar
van AIA en heeft het recht de bestuursvoorzitter van het luchthavenbedrijf voor
te dragen. De Griekse overheid bezit de overige 55 procent van de aandelen.

«Ik geloof in dit systeem» , zegt de half oktober aangetreden Nederlandse
AIA-bestuursvoorzitter Alfred van der Meer beslist. Toch levert de praktische
uitvoering van het systeem in Griekenland spanningen op. Nauwelijks twee maanden
aan het hoofd van de onderneming signaleert hij al «wantrouwen» tussen de twee
eigenaren. Bouwer Hochtief , met ook deelnemingen in de vliegvelden van Hamburg ,
Dusseldorf en Sydney , en de Griekse overheid hebben verschillende belangen voor
de langere termijn. Hochtief ziet over minder dan 25 jaar zijn concessie aflopen
- Van der Meer geeft toe nu al naar een verlenging van die periode te streven -
en moet ver daarvoor haar investeringen terugverdiend hebben , de Griekse
overheid heeft die zorg niet. «Dat spanningsveld is er. Zoiets levert wrijvingen
op.»

Gesteld dat Van der Meer bij een oplopend conflict een keuze tussen beide
partijen moet maken , wat dan ? Hij heeft het er moeilijk mee. «Als de belangen
lijnrecht tegenover elkaar komen te staan , is het niet onlogisch dat ik me
eerder zou aansluiten bij de private-sector-partij dan bij de overheid. Dat komt
voort uit begrip , kennis van de taal en cultuurappreciatie. Ik begrijp beter wat
de private Duitse aandeelhouder wil dan dat ik nu reeds kan doorgronden wat de
complexe Griekse politiek wil.» Want hoewel naar eigen zeggen nog in de fase van
«een spons» - «ik neem nog veel meer in me op aan nieuwe informatie dan ik kan
teruggeven»- is het hem al wel duidelijk waar de moeilijkheid ligt : «Politieke
belangen kunnen een rol gaan spelen. Dat is dus na elke verkiezingen opnieuw
lastig.»

Het zijn niet alleen de soms abstracte belangen die AIA parten spelen , ook
het tekortschieten van de volgens Van der Meer «ouderwetse en bureaucratische»
overheid is zichtbaar in de omgeving van het luchthaventerrein. De
metroverbinding met het centrum van de dichtgeslibde miljoenenstad zal niet
gereed zijn voor de Olympische Spelen van 2004 in Athene. En de zesbaans snelweg
die het 33 kilometer buiten de stad geleden vliegveld met de binnenstad moet
verbinden , houdt halverwege gewoon op. Reistijden lopen daardoor met gemak op
tot twee uur. «Er ligt nu tenminste een stuk van die weg» , zegt Van der Meer
vergoeilijkend. Bij de opening vorig jaar liep het toegezegde stuk snelweg niet
eens door tot aan het vliegveld zelf. «Akkoord : de toegang verloopt inderdaad
wat chaotisch , dat is lastig. Maar het is niet zo dat je hier niet kunt komen.
Je moet de weg alleen kennen.»

De slechte bereikbaarheid van het vliegveld dat 2,06 miljard euro kostte -
voor 41 procent betaald met een lening van de Europese Investeringsbank - met
een capaciteit van 16 miljoen passagiers per jaar gaat ten koste van AIA's
concurrentiepositie , zo vreest de bestuurder. Naar de eilanden zijn de bestaande
veerboten sneller.

Maar er is meer. Hoewel de twee start- en landingsbanen tot 65
vliegbewegingen per uur aankunnen - op Schiphol is dat iets minder dan het
dubbele - hebben de luchtverkeersleiders moeite met de overstap. Van het
ambtenarenbestaan van het verouderde en uit zijn jasje gegroeide vliegveld
midden in de stad Hellinikon , naar de bedrijfsmatige aanpak van Eleftherios
Venizelos. Dat dit een teer punt is , blijkt als Van der Meers woordvoerder later
vraagt dit maar niet op te schrijven : ze wil geen tweespalt creeren tussen
verschillende kampen. «De luchtverkeersleiders doen steeds beter werk en
verbeteren nog altijd.» Vorige week staakten ze een dag.

Achter Van der Meers bestuurskamer stijgen achter elkaar de vliegtuigen op.
Veel toestellen van de Duitse maatschappij Lufthansa , die hier een sterke basis
heeft , maar vooral van Olympic Airways. Het is onduidelijk wat de Griekse
overheid met de noodlijdende Griekse luchtvaartmaatschappij aanwil. Venizelos is
de onofficiele thuisbasis van Olympic , maar dat zou kunnen verhinderen dat het
vliegveld in 2003 winst draait. «Wordt het wel of niet geprivatiseerd ? Wel of
niet geherstructureerd ? Wij houden rekening met de mogelijkheid dat Olympic
failliet gaat.»

Als een andere carrier de vluchten van Olympic overneemt , zou Venizelos
volgens Van der Meer binnen twee seizoenen enigszins hersteld kunnen zijn. Daar
Athene geen concurrerende luchthavens in de nabijheid heeft , blijft het een voor
buitenstaanders interessante markt. Maar als dat niet gebeurt ? De woordvoerder
heeft de oplossing : «We hebben altijd nog onze 45 winkels en tien cafe's en
restaurants om bezoekers hierheen te trekken.» Er is zelfs een permanente
tentoonstelling over Venizelos , Griekse staatsman uit begin vorige eeuw. Van der
Meer is realistischer gestemd : «Er is niemand ter wereld die naar een luchthaven
komt omdat-ie zo mooi is.» Of Hochtief nog veel plezier aan zijn Griekse
avontuur zal beleven , valt nog te bezien.

Nieuw vliegveld Athene

NRC Handelsblad 131202

Kopieen van beelden uit de Griekse oudheid versieren het nieuwe vliegveld
buiten Athene. ( Foto's AIA )

Landingsbaan van Venizelos , dat voor bijna de helft eigendom is van het
Duits-Nederlandse bouwbedrijf Hochtief.

Het nieuwe vliegveld is op de groei gebouwd - maar de metroverbinding naar
de stad zal niet gereed zijn voor de Olympische Spelen van 2004.


TAIL :
Luchtvaart ; Bouwnijverheid ; Economie ; Bedrijfstakken ; Verkeer en Vervoer

