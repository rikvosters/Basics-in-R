DOCUMENT : 4 of 111

PAPER : NRC Handelsblad

DATE : December 14, 2002


SECTION : Buitenland ; Pg. 5

LENGTH : 769 words

BODY :

HEADLINE : Integratie en grenzen

Op volle snelheid dendert de Europese trein voort , maar zoals gebruikelijk
verloopt de rit niet zonder problemen. De top van de politieke leiders van de
Europese Unie , gisteren en eergisteren in Kopenhagen , ging maar gedeeltelijk
over waar hij over moest gaan : de vooraf als «historisch» bestempelde
uitbreiding met tien landen. Dit belangrijke gespreksonderwerp werd succesvol
afgesloten. Maar de ontmoeting stond toch vooral in het teken van Turkije , het
getroebleerde kandidaat-lid dat wel wil , maar nog niet mag toetreden. De Turkse
regering heeft geen datum toegezegd gekregen waarop de onderhandelingen over
toetreding kunnen beginnen. Eind 2004 bekijkt de EU of Turkije voldoet aan de
politieke criteria voor het EU-lidmaatschap. De Europese leiders hebben hiermee
terecht de Turkse en Amerikaanse druk weerstaan om een exacte
onderhandelingsdatum te noemen. Turkije moet eerst maar eens aantonen dat het in
staat is te voldoen aan essentiele voorwaarden die de democratie en de
rechtsstaat betreffen. Zo ja , dan kunnen de gesprekken beginnen. Turkije is een
volwaardige kandidaat. Anders gezegd : de grondhouding van de EU is positief. Als
de Turken «leveren» zijn ze welkom , hoe zeer de Unie er ook aan zal moeten
wennen : politiek en religieus , financieel en cultureel.

Het leek er even op dat de politieke kopstukken van Turkije , premier Gul en
partijleider Erdogan , onvoldaan naar huis moesten. Hun troeven - het bieden van
uitzicht op een oplossing van de kwestie-Cyprus , de strategische relatie met de
VS , de miljoenen Turken in de EU die in stelling werden gebracht - waren wel
iets waard , maar geen datum voor onderhandelingen. Turkije bleek later bereid de
blokkade voor een samenwerking van EU en NAVO op te heffen. In ruil kregen de
Turken de toezegging dat de onderhandelingen over toetreding zonder vertraging
beginnen als aan de politieke criteria is voldaan. De onderlinge verplichtingen
tussen Ankara en Brussel beginnen hiermee steeds vastere vorm te krijgen. De
trein rijdt ; Turkije is nog niet ingestapt , maar op de treeplank staat het wel.

Deze sur place biedt de Unie een welkome gelegenheid om de tien nieuwe leden
te begeleiden en hun komst te verwerken. Want daar gaat het nu om : de politieke
en economische integratie van acht voormalige Oostbloklanden en twee mediterrane
ministaatjes waarvan er een - Cyprus - gedeeld en dus als een probleem de Unie
binnenkomt. Per 1 mei 2004 krijgt de Unie er circa 75 miljoen inwoners bij. De
grootste toetredende lidstaat is Polen met een inwonertal van 38,7 miljoen.
Polen speelde het hard in Kopenhagen en werd beloond met een eigen akkoord.
Warschau krijgt van de EU een geldinjectie om zijn begroting op orde te brengen
en zijn noodlijdende en veeleisende boeren tegemoet te treden. Door creatief
financieren gebeurt dit voor de EU «budgetneutraal». Het wordt nog een
interessante krachtmeting eind 2004 : dan zullen Polen en de negen overige nieuwe
lidstaten , die geen objectieve baat hebben bij de Turkse toetreding , ook hun
zegje kunnen doen over de mogelijke komst van dit land.

Menigeen ziet de uitbreiding van de EU als een financieel-economische zaak.
Ze moet in het voordeel werken van de nieuwkomers en de huidige lidstaten. Maar
het belangrijkste is dat de verdergaande eenwording de vrede en veiligheid in
Europa kan bevorderen. Als het ooit verscheurde continent erin slaagt zijn
verplichtingen in dezen waar te maken , kan de vergroting inderdaad historisch
worden genoemd. Hindernissen zijn er wel. Op politiek en veiligheidsgebied stelt
de EU weinig voor. Wat dat betreft zullen de nieuwe leden alleen maar bijdragen
aan het besef dat meer niet gelijk is aan beter.

«Kopenhagen» met zijn vijftien lidstaten , met de tien die erbij komen , met
Roemenie , Bulgarije en Turkije als gretige kandidaten in de wacht - «Kopenhagen»
toonde de verscheidenheid van Europa. Het aantal gebruikte talen in de EU
bedraagt dadelijk 23. Deze top was al een waar Babel van met en langs elkaar
pratende deelnemers onder voorzitterschap van Denemarken , dat met uitstekende
diplomatie een prestatie van formaat neerzette. De uitbreiding is erdoor , maar
duidelijk is dat de EU niet ongelimiteerd kan blijven uitdijen. Turkije is
letterlijk en figuurlijk een grensgeval. Eens zullen de EU-leiders in ernst de
discussie moeten aangaan die zij tot nu toe zo angstvallig hebben vermeden : die
over de grenzen van Europa. Als Bulgarije en Roemenie erg hun best doen , mogen
zij er nog bij. Maar wat te doen als Oekraine zich meldt ? Of Moldavie ? Er zijn
grenzen. Ergens houdt Europa op.


TAIL :
Buitenlandse betrekkingen ; Politiek en Staat

