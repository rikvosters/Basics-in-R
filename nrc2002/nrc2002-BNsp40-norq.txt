DOCUMENT : 40 of 80

PAPER : NRC Handelsblad

DATE : December 11, 2002


BYLINE : DOOR ONZE REDACTEUR MARK HOOGSTAD

SECTION : Sport ; Pg. 13

LENGTH : 691 words

DATELINE : NIEUWEGEIN , 11 DEC.

BODY :

HEADLINE : KNZB vreest Hongaren in organisatiestrijd EK 2006

Zaterdag wordt duidelijk of Nederland over vier jaar de EK zwemmen in
Eindhoven en Hoorn ( open water ) mag organiseren. Hongarije blijkt een meer dan
geduchte concurrent.

Hij is geen doemdenker , verre van dat zelfs. Maar als hij «heel eerlijk» is ,
en dat is Jos Kusters vandaag , dan ontkomt de directeur van de Nederlandse
zwembond ( KNZB ) niet aan de conclusie : «Hongarije beschikt over heel goede
papieren.»

Waarmee Kusters niet gezegd wil hebben dat de EK-kandidatuur van Nederland
op voorhand kansloos is. Het bidbook staat als een huis , alle betrokken partijen
van het ministerie van VWS tot sportkoepel NOC * NSF blaken van enthousiasme en
ja , ook over de hoofdlocatie , het nog te bouwen topsportbad in Eindhoven ,
behoeft niemand zich zorgen te maken. Kusters : «Ik begrijp de scepsis en het
ongeduld , maar weet tegelijkertijd dat alles keurig volgens schema verloopt.
Geloof me : dat bad is op tijd klaar , en met de toegezegde steun van de provincie
Noord-Brabant is het bestaande tekort op de begroting ( 7,9 miljoen euro , red. )
zo weggewerkt.»

Vol goede moed reist de zeven man sterke Nederlandse delegatie deze week dan
ook naar Riesa , waar morgen de Europese kampioenschappen kortebaan ( 25 meter )
beginnen. In de voormalige Oost-Duitse stad maakt de Europese zwemfederatie
( LEN ) zaterdag bekend wie over vier jaar de 28ste editie van de «grote» EK
( langebaanzwemmen , inclusief schoonspringen , synchroon- en marathonzwemmen ) mag
organiseren : Nederland ( Eindhoven/Hoorn ) of Hongarije ( Boedapest ) .

Ljubljana was ook even in de race , maar de Slovenen bleken minder
vasthoudend dan gedacht en trokken zich ijlings terug. Zo niet «Nederland
waterland» dat , aangespoord door de olympische successen van Inge de Bruijn en
Pieter van den Hoogenband in Sydney ( vijfmaal goud ) , veertig jaar na dato ( EK
1966 in Utrecht ) andermaal gastheer wil zijn van de Europese titelstrijd.

Maar alle ambities ten spijt , een sluitende begroting kan de KNZB zaterdag
in Riesa niet overhandigen. Ruim 2,6 miljoen euro denkt de bond nodig te hebben
voor het toernooi , dat onderdak moet bieden aan bijna duizend sporters en
officials. Slechts een fractie van dat bedrag is zeker , en grotendeels afkomstig
uit eigen middelen , de rest bestaat uit toezeggingen en verwachtingen , erkent
Kusters.

Grootste sta-in-de-weg zijn de marketing- en tv-rechten. Die zijn tot 2004
volledig in handen van de LEN. Het verklaart , aldus Kusters , de steeds verder
afnemende belangstelling om het evenement te organiseren. «Als je nog geen
luciferdoosje met het EK-logo kan verkopen , dan is de animo niet groot. Alle
inkomsten verdwijnen immers in de zak van de LEN.»

Om kandidaat-steden over de streep te trekken , toonde de LEN zich afgelopen
zomer bereid om de helft van de marketing- en tv-rechten na 2004 af te staan aan
het organiserende land. Maar de uitwerking van die plannen laat vooralsnog op
zich wachten. Tot ongenoegen van Kusters. «Het is vervelend om te moeten
constateren , maar de LEN heeft nog te weinig antwoorden. Met als gevolg dat wij
potentiele sponsors op dit moment onvoldoende zekerheid kunnen bieden. Die staan
dus niet te trappelen om met ons in zee te gaan. Ik kan ze geen ongelijk geven.»

Hongarije daarentegen kan wel pronken met een sluitende begroting en dat , zo
weet Kusters , is geen wonder. Om zowel politieke als economische redenen zoekt
Hongarije nadrukkelijk aansluiting bij Europa. «Met het organiseren van grote
sportevenementen , zoals laatst de WK turnen , hoopt en denkt de regering
internationaal goede sier te kunnen maken. Hongarije heeft sowieso een grote
zwemtraditie , en de regering heeft de organisatoren in Boedapest al in een vroeg
stadium carte blanche gegeven.»

Toch rekent de KNZB-directeur op een eerlijke kans , ook al beloofde een
recente tussenrapportage van de hand van LEN-directeur Alessandro Sansa weinig
goeds. Kusters : «Sommigen meenden tussen de regels door een lichte voorkeur voor
Hongarije te bespeuren. Ik heb dat side-report zelf ook gelezen en heb die
boodschap er zo een-twee-drie niet uit weten te filteren. Maar goed , ik ben dan
ook bevooroordeeld.»


TAIL :
Zwemmen ; Sport ; Watersport

