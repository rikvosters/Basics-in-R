DOCUMENT : 52 of 201

PAPER : NRC Handelsblad

DATE : December 13, 2002


BYLINE : VIKTOR FROLKE

SECTION : Economie ; Pg. 9

LENGTH : 1231 words

BODY :

HEADLINE : «Chapter 11 is meer reorganisatie dan redding» ; Douglas Baird over de verwording van het Amerikaanse faillissementsrecht

Het Amerikaanse faillissementsrecht is de afgelopen twintig jaar van
karakter veranderd , zegt expert Douglas Baird uit Chicago. Het zijn niet meer de
aandeelhouders die het voor het zeggen hebben , maar de crediteuren.

Enron , Global Crossing , Kmart , WorldCom , Adelphia , United Airlines. De lijst
van failliete Amerikaanse bedrijven wordt langer. Weliswaar gingen in de
recessie van 1992 meer bedrijven op de fles dan nu , maar de omvang van de
faillissementen zoals die van Enron en WorldCom is groter. Van de vijftien
grootste faillissementen - boven de 10 miljard dollar aan vermogen - vonden
elfplaats in de afgelopen twee jaar.

Maar , zo tekent Douglas Baird , een prominente faillissementsexpert aan de
Universiteit van Chicago , hierbij aan : een Amerikaans faillissement is geen
Europees faillissement. Chapter 11 van de Bankruptcy Code , meestal vertaald als
surseance , ofwel uitstel van betaling , gaat in theorie alleen over de
reorganisatie van bedrijven die in de financiele moeilijkheden zitten. In
Nederland geschieden de meeste reorganisaties buiten de rechtbank om , terwijl de
Nederlandse rechter bij surseances een veel kleinere rol heeft dan zijn
Amerikaanse collega.

Wel is de Nederlandse surseance de laatste jaren meer gaan lijken op de
Chapter 11-aanpak : een door de rechter benoemde bewindvoerder maakt een nieuw
ondernemingsplan en het bedrijf maakt een doorstart na zich met een formeel
faillissement te hebben bevrijd van de schuldenlast en van overtollig personeel.
Ook denken beleidsmakers al een tijd na over een aanpassing van de wetgeving ,
zodat een surseance minder vaak hoeft te eindigen in een faillissement -
enigszins naar het Amerikaanse voorbeeld.

De liquidatie van een bedrijf - het per opbod verkopen van de boedel om de
schuldeisers af te betalen - is in de VS geregeld in Chapter 7, maar in de
praktijk komen grote bedrijven daar niet eens aan toe. Die dubbelzinnigheid zie
je bij Enron en WorldCom : beide bedrijven verkeren in Chapter 11, hoewel Enron
vanaf dag 1 bezig is al zijn activa te veilen en WorldCom bijna elke dag in
paginagrote advertenties in de kranten verslag doet van zijn vorderingen op weg
naar een wedergeboorte.

Waarom heeft United Airlines de rechtbank nodig om zich te reorganiseren ?

«Ik ben er niet zeker van dat United de rechtbank daarvoor nodig heeft. Men
zegt dat United zich alleen kan redden als het bedrijf wordt afgeschermd van
zijn schuldeisers , maar dat zie ik anders. United is bleeding to death. Er is
geen enkele reden om aan te nemen dat United in Chapter 11 plotseling wel weet
hoe het bloeden te stoppen. Het management zit er nog steeds. Ik sluit niet uit
dat United uiteindelijk gewoon zijn boedel - dat wil zeggen zijn vloot en zijn
landingsrechten - moet verkopen. Of en wanneer dat gebeurt hangt af van het
geduld en de welwillendheid van de kapitaalverschaffers.»

Die vliegtuigen raken ze volgens u zo kwijt ?

«Nee , dat wordt moeilijk. Het zijn er veel , zo'n vijfhonderd , en ze zijn
niet inwisselbaar. Je kunt niet zomaar de buitenkant overschilderen. Maar het
alternatief , ze parkeren in de woestijn , is ook niet aantrekkelijk. United heeft
het afgelopen jaar al 25 procent van zijn vloot in de woestijn geparkeerd.»

Is Chapter 11 niet een methode voor United om snel van zijn kostbare
arbeidscontracten af te komen ?

«De vakbonden staan onder druk om meer in te leveren , maar in Chapter 11 kan
een bedrijf niet zomaar afstand doen van die contracten. Er moet telkens opnieuw
over nieuwe voorstellen worden onderhandeld en gestemd. De vakbondsleden kunnen
in staking gaan.»

Verandert het feit dat United voor 55 procent eigendom is van de werknemers
iets aan de zaak ?

«Nee. Dat belang is weggevaagd.»

Is het faillissementsrecht de afgelopen jaren veranderd ?

«We werken nog steeds met de laatste versie van de Bankruptcy Code uit 1978.
Maar het karakter van Chapter 11 is wel duidelijk veranderd de laatste twintig
jaar. In de jaren tachtig hadden aandeelhouders het voor het zeggen bij
reorganisaties. Nu zijn het de crediteuren , en dan vooral de zogenaamde senior
lenders : de primaire kapitaalverschaffers. Die zorgen ook vaak voor het debtor
in possession-financing , het overbruggingskrediet. Want zij hebben er het meeste
belang bij dat het bedrijf blijft functioneren en inkomsten genereert. Want als
dat niet meer gebeurt - zie Enron , dat ineens al zijn handelspartners verloor -
dan zien ze nog minder terug van hun geld.»

U stelt in een artikel in de Stanford Law Review van deze maand dat het
faillissementsrecht in wezen overbodig is geworden. Hoe dat zo ?

«Chapter 11 is verworden tot een regelrechte veiling van de inboedel ,
gevolgd door een jurisch steekspel over de opbrengst. Chapter 11 wordt steeds
minder gebruikt om een bedrijf te redden. Neem TWA , die heeft alleen
faillissement aangevraagd om zijn vliegtuigen en landingsrechten door te
verkopen aan American Airlines. Enron verkocht het meerendeel van zijn inboedel
in de eerste maanden na zijn faillissement. Hetzelfde geldt voor Budget Rent a
Car en Polaroid. Zelfs als een groot bedrijf het Chapter 11 gebruikt voor iets
anders dan een veiling , dan zijn de primaire kapitaalverschaffers al aan de
macht en is de rechter er simpelweg om een plan goed te keuren dat al eerder
bestond. Zelden is Chapter 11 een platform waar de diverse belanghebbenden met
elkaar onderhandelen over het lot van een bedrijf.»

De Amerikaanse faillissementspraktijk wordt dus Europeser ?

«Dat zou je kunnen zeggen. Faillissement begint te lijken op M&A , ofwel de
fusies en overnamepraktijk. En daar is op zichzelf niets mis mee.»

Bij het faillissement van Enron hebben de betrokken advocaten , accountants
en andere specialisten naar verluidt in tien maanden 280 miljoen dollar aan
vergoedingen gedeclareerd - een fiscalist rekende 930 dollar per uur , een bedrag
dat later is teruggebracht tot 700 dollar. Nog veel ?

«Een faillissement kost geld. Gemiddeld zo'n drie a vijf procent van de
waarde van het bedrijf gaat naar vergoedingen en dan zijn er nog indirecte
kosten van zo'n 10 procent. Die professionals zijn hun hoge uurloon meestal meer
dan waard : ze weren schadeclaims af , ze doen de financien , ze verkopen activa.
Bovendien houden de crediteuren de hand op de knip. De kosten die gepaard gaan
met een faillissement moeten in balans zijn met de verwachte opbrengst.»

De federale rechtbank in Chicago krijgt steeds meer grote zaken op zijn
bordje : Comdisco , Kmart en nu United.

«De faillissementsrechters van Delaware en New York hebben het te druk.
Bovendien hebben we hier een goede rechtbank. Je moet niet vergeten dat dit land
kampt met een hopeloos verouderd rechtssysteem. Staten hebben nog veel macht.
Dus als een bedrijf in Arkansas failliet gaat , en het vraagt daar surseance aan ,
dan kan er van alles gebeuren. Een volstrekt onervaren rechter die er allerlei
idiote wetten bij haalt bijvoorbeeld. Wie naar Delaware , New York of Chicago
gaat , weet precies wat hij krijgt.»

Als de rechter United Airlines laat sterven , dan staan er een boel mensen op
straat.

«Nou en ? Hetzelfde gebeurde met Eastern Airlines , TWA , en misschien gebeurt
het nu weer met US Airlines , dat in Chapter 11 zit.»

Is dat niet pijnlijk ?

«Misschien. Maar bedrijven komen en gaan. Dat is nu eenmaal inherent aan een
vrije-markteconomie.»


TAIL :
Bedrijfsleven ; Faillissementen ; Economie

