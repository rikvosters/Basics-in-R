DOCUMENT : 61 of 111

PAPER : NRC Handelsblad

DATE : December 11, 2002


BYLINE : DOOR ONZE CORRESPONDENT STEVEN ADOLF

SECTION : Buitenland ; Pg. 4

LENGTH : 1184 words

DATELINE : RABAT , 11 DEC.

BODY :

HEADLINE : Geen Marokkaanse identiteit zonder Berbercultuur

De Marokkaanse Berbercultuur krijgt vandaag de belangrijkste Prins
Clausprijs. Het lang verguisde Berbers wint weer aan kracht.

De afgeladen zaal van het Mohammed V-theater in Rabat heeft er bijna twee
uur op zitten wachten , maar daar is ze dan toch eindelijk. Fatima Tihihit ,
filmdiva , zangeres , beroemd in Marokko en ver daarbuiten , komt deinend in haar
rode jurk het toneel op en zet een lied in. Gefluit , gebrul , hier en daar wordt
een dansje ingezet. Marokko's grootste theater heeft een avondvullend programma
in het Tamazight , het dialect van Midden-Marokko van de Berbertaal. Er is een
komiek , muziekgroepen en een tombola met een theeservies en andere prijzen. Maar
daarvoor hebben we geen 60 dirham neergelegd , zegt mijn buurman Dwaiyr. Hij pakt
beleefd mijn plastic bekertje koffie weg zodat ik mee kan klappen op de
bezwerende klanken van Fatima Tihihits Berberlied.

De Berbertaal en -cultuur , die vandaag in de Ridderzaal in Den Haag de
hoogste Prins Clausprijs ( voor bijzondere prestaties op gebied van cultuur en
samenleving ) heeft gekregen , staat in Marokko vaak pal voor je neus , zonder dat
het onmiddellijk opvalt. Een zoektocht in het bescheiden archeologisch museum
van Rabat was nog op een teleurstelling uitgelopen. «Nee , Berbercultuur hebben
we hier niet» , meldde de museumbewaker beslist. Afgezien van enkele gravures met
dierafbeeldingen en grafstenen met Berberschrift in de tuin bleek dat aardig te
kloppen.

Het wordt meestal zorgvuldig weggemoffeld , maar de Marokkaanse identiteit is
onmogelijk denkbaar zonder de Berbercultuur. Waarschijnlijk is de helft van de
Marokkanen opgegroeid met een van de drie Berberdialecten. Zelfs het
Marokkaans-Arabische dialect , vrijwel niet te volgen voor andere
Arabisch-sprekenden , is gevormd onder sterke invloed van de Berbertalen , zo
wijzen de laatste onderzoeken uit.

«De staat heeft de Berbercultuur lange tijd niet willen erkennen» ,
concludeert Mohammed Chafik. De 76-jarige eminence grise van de Berbertaal
ontving namens de Berbers de prijs uit handen van kroonprins Willem-Alexander.
Terecht , meent menigeen in Marokko , als geen ander heeft deze levendige , kleine
man zijn leven lang getracht de Berbercultuur uit het verdomhoekje te halen. Het
levenswerk van Chafik bestaat uit het eerste woordenboek dat het Arabisch in het
Berbers vertaalt. Bijna 30 jaar werkte hij eraan , het kwam twee jaar geleden
uit. «Het ging erom dat we onze wortels konden terugvinden» , aldus Chafik.

Het zat de Berbers , of de Amazigh ( vrije mensen ) zoals zij zich zelf liever
noemen , vanaf het begin al niet mee , zo probeert Chafik in zijn huis bij Rabat
de dubbelzinnige houding binnen Marokko te verklaren. De Arabieren die Marokko
binnenvielen , zagen het Berbers vooral als een achterlijke taal die de bekering
tot de islam in de weg stond. In de koloniale periode probeerden de Fransen
juist de Amazigh voor zich te winnen om een wig te drijven met de Arabische
cultuur. Maar in de Hoge Atlas was in 1934 een leger van 83.000 Franse soldaten
nodig geweest om de laatste verzetshaard van 1.200 Berberstrijders te verslaan.
Het Spaanse leger was toen al op een vreselijke wijze in de pan gehakt door de
roemruchte Berberleider Abdelkrim in het Rifgebied.

Na de onafhankelijkheid liet koning Hassan de opstandige Berbers in het
noorden met napalm bestoken. Nationalisten koesterden een diep wantrouwen tegen
het latente afscheidingsstreven van de Amazigh. Voorvechters van het
pan-Arabische ideaal hadden al helemaal niets te zoeken bij de Amazigh , die op
hun beurt niet voor Arabier uitgemaakt willen worden. En aan het rijtje vijanden
kunnen de laatste jaren de moslim-fundamentalisten worden toegevoegd , die in de
Berbers een heidense beweging vermoeden. In de bovenlaag in de samenleving had
ieder zo zijn eigen reden om de Berbers af te doen als een soort vijfde colonne.
De Berbergeschiedenis werd uitgewist , alsof er geen leven in Marokko bestond
voor de islam.

Ook de levensloop van Mohammed Chafik , afkomstig uit een dorpje in de buurt
van Fez , is getekend door zijn Berberafkomst. Als gerespecteerd directeur van
het koninklijk college in Rabat , waar de koninklijke familie werd onderwezen ,
publiceerde hij in 1980 een tijdschrift over de Berbercultuur in de Berbertaal.

Toen hetzelfde werkje in het Arabisch vertaald dreigde te worden greep de
geheime politie in en arresteerde twaalf van zijn medewerkers. Zelf bleef Chafik
op vrije voeten , maar toen hij na twee weken absentie van de koninklijke
kinderschare de koning een brief schreef met de vraag waar zij bleef , kreeg hij
te horen dat hij zelf was vervangen. Twee jaar geleden nog liepen de spanningen
hoog op nadat Chafik opriep om de Berbercultuur van Marokko te erkennen en de
taal in de grondwet en op de scholen de plaats te geven die haar toekomt.

Het tij lijkt inmiddels aan het keren. Met de oprichting vorig jaar van het
Koninklijk Instituut voor de Amazigh Cultuur in Rabat erkende koning Mohammed VI
voor het eerst het belang van de Berbercultuur.

De vorst benoemde zijn vroegere schooldirecteur als rector. Politieke
factoren , zoals de bloedige Berberopstand in buurland Algerije zullen daarbij
wellicht een rol hebben gespeeld , al haast Chafik zich het vreedzame en vooral
culturele karakter van de Marokkaanse Berberbeweging te onderstrepen.
«Internationaal zie je verschillende culturen steeds meer in het daglicht
komen» , zo verklaart hij de herwaardering. «En de moeder van de koning was
natuurlijk van Berberafkomst.»

Voorzichtig wordt nu in Marokko gesproken van de mogelijkheid om in de
toekomst het Berbers op de scholen te onderwijzen. Op de redactie van Le Monde
Amazigh , een tweewekelijkse , drietalige krant ( Frans-Arabisch-Berbers ) tellen
hoofdredactrice Amina Ibnou-cheikh en uitgever Rachid Raha hun zegeningen. De
hoofredactrice moet nog zien wat ervan het Berberonderwijs terechtkomt. «Er is
sprake van een verborgen apartheid , niet op etnische gronden» , meent uitgever
Raha. Het Koninklijke Berberinstituut is een begin , maar ook niet meer dan dat.
En de discussie over Berberonderwijs staat ver verwijderd van de werkelijkheid
waarin 60 procent van de bevolking analfabeet is. Discussies zijn er te over : de
laatste rel gaat over de vraag of het Berbers in de toekomst geschreven moet
gaan worden in het Arabische , Latijnse of het oorspronkelijke , bijna vergeten
Berberschrift.

Chafik toont zich optimistischer. Waar het volgens hem nu om gaat is de
dialecten van de Berbertaal te uniformeren in een soort Algemeen Beschaafd
Berbers dat onderwezen kan worden. En de taal aan te vullen met neologismen als
koelkast en computer. Het woord voor vliegtuig bestaat al sinds de Fransen en de
Spanjaarden hun bommenwerpers inzetten tegen de opstandige Berbers : tas-aylalt ,
instrument dat hoog draagt. «Onze cultuur werd al genoemd door de Grieken en de
Romeinen» , zegt Chafik. «Het Berbers is niet verdwenen en het wint weer aan
kracht.»

Mohammed Chafik. ( Foto Steven Adolf )

Prehistorische rotsgravures met Berberschrift uit het Atlasgebied.


TAIL :
Sociaal cultureel ; Onderscheidingen ; Algemeen ; Maatschappij

