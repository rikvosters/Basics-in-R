DOCUMENT : 11 of 44

PAPER : NRC Handelsblad

DATE : December 13, 2002


BYLINE : R. BLEKXTOON

SECTION : Opinie ; Pg. 7

LENGTH : 365 words

BODY :

HEADLINE : Slachtoffer heeft al jaren spreekrecht

De Tweede Kamer heeft deze week gesproken over het initiatiefwetsvoorstel
van D66 en de LPF inzake het spreekrecht voor slachtoffers op strafzittingen.
Wat door velen over het hoofd wordt gezien is dat sinds de invoering van de
zogeheten Wet Terwee ( 1992 ) , die beoogt de positie van het slachtoffer in het
strafproces te versterken , alle slachtoffers en nabestaanden in feite al een
spreekrecht hebben.

Zij kunnen , op grond van die wet , in iedere strafzaak , ongeacht de zwaarte
ervan , een schadevergoeding indienen. Indien zo iemand ter zitting verschijnt ,
moet hij/zij ter zitting gehoord worden. Daarbij komen alle gevolgen van het
misdrijf aan de orde , omdat iemand behalve voor feitelijke ( materiele ) schade
ook voor immateriele schade ( pijn en angst ) vergoeding kan vorderen.

Het gebeurt nog betrekkelijk weinig , maar het is een legitieme wijze om als
slachtoffer/nabestaande ter zitting aan het woord te komen.

Voorts valt te vrezen dat het voor veel mensen moeilijk zal zijn in het
openbaar te spreken , zeker op zo'n plechtige strafzitting. Zij zullen zich
vermoedelijk gedwongen voelen een redevoering op papier te zetten , wat zij
meestal ook al niet gewend zijn. De kans is groot dat een en ander leidt tot het
toenemen van emoties in plaats van het hanteerbaar maken ervan ( «ik zal /moet
het ze eens goed zeggen» ) .

Wie als slachtoffer/nabestaande in de rechtszaal wordt gehoord in het kader
van een schadevordering raakt in dialoog met de rechter. Dat lijkt mij
psychologisch , uit een oogpunt van ( rouw ) verwerking , beter dan dat betrokkene
een toespraak houdt. Ook in andere landen is het spreekrecht voor
slachtoffers/nabestaanden , voorzover mij bekend , gekoppeld aan een
schadevergoedingsactie.

Ik denk derhalve dat het initiatiefwetsvoorstel van D66 en LPF onnodig is ,
hoewel ik er wel een groot voorstander van ben slachtoffers/nabestaanden ter
zitting aan het woord te laten komen. Zelfs als zij geen schadevergoeding vragen
is het op zijn minst beleefd om te vragen hoe het er nu mee gaat. De gang naar
de zitting is toch al vaak niet zo gemakkelijk.

Mr. R. Blekxtoon is strafrechter in Amsterdam.


TAIL :
Slachtoffers ; Strafrecht ; Recht ; Algemeen

