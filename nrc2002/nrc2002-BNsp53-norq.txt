DOCUMENT : 53 of 80

PAPER : NRC Handelsblad

DATE : December 11, 2002


BYLINE : DOOR EEN ONZER REDACTEUREN

SECTION : Sport ; Pg. 13

LENGTH : 324 words

DATELINE : ROTTERDAM , 11 DEC.

BODY :

HEADLINE : Gianni Bugno half jaar gestraft

Voormalig wielrenner Gianni Bugno is door de correctionele rechtbank in
Kortrijk veroordeeld tot een half jaar voorwaardelijke celstraf en een
voorwaardelijke boete van bijna 5.000 euro. De Italiaan kreeg de straf voor het
aankopen en in bezit hebben van amfetamines.

De dopingzaak kwam in april 1999 aan het licht tijdens de Belgische
rittenkoers Driedaagse van de Panne. De verzorger Tiziano Morassut van de
Italiaanse ploeg Mapei heeft destijds , volgens het openbaar ministerie , vijf
flacons met amfetamines naar de familie Bugno verzonden. Bij het pakje zat een
begeleidende brief , waarin stond dat Giacomo Bugno ( de vader van wielrenner
Gianni ) de flacons mocht houden als hij geinteresseerd was. De spullen werden
ontdekt bij een koeriersdienst in het Belgische Roeselare.

Onderzoeksrechter Jean Deltour reisde destijds naar Italie om Gianni en
Giacomo Bugno te ondervragen. De renners van Mapei werden uit de Driedaagse van
de Panne gehaald en zaten korte tijd vast. Gianni en Giacomo Bugno zijn
uiteindelijk gestraft wegens het overtreden van de Belgische dopingwet. Gianni
Bugno reageerde vier jaar geleden schijnbaar verrast op het incident. «Ik heb
met deze zaak niets te maken.»

Gianni Bugno was een jaar voor het incident met de onderschepte
dopingmiddelen gestopt met wielrennen. De stilist met het bleke gezicht en de
soepele pedaaltred reed een imposante erelijst bijeen. Hij was in 1990 winnaar
van de Ronde van Italie. Hij werd in 1991 en 1992 wereldkampioen bij de profs.
Hij won ook de klassiekers Milaan-Sanremo en de Ronde van Vlaanderen. Hij was
tevens winnaar van de wereldbeker.

Bugno was een maal eerder rechtstreeks betrokken bij een dopingzaak. In 1994
werden in zijn urine sporen van cafeine gevonden. Hij had toen naar eigen zeggen
te veel koffie gedronken. Hij werd drie maanden geschorst door de Italiaanse
wielerbond.


TAIL :
Wielrennen ; Sport en lichaam ; Sport ; Atletische- en Duursporten

