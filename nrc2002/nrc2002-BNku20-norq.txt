DOCUMENT : 20 of 79

PAPER : NRC Handelsblad

DATE : December 13, 2002


BYLINE : DOOR KASPER JANSEN

SECTION : Kunst ; Pg. 8

LENGTH : 389 words

BODY :

HEADLINE : Pathetique in stijl met ziedend gemoed

De Duitse dirigent Christian Thielemann staat dezer dagen voor het
Concertgebouworkest dat hem volgens een enkeling zeker zou inhalen als de
opvolger van Riccardo Chailly , nu in zijn laatste Amsterdamse seizoen. Maar bij
de officiele bekendmaking van de benoeming van Mariss Jansons als de zesde
Amsterdamse chef-dirigent sinds 1888, bleek dat dat gerucht volkomen loos was
geweest. Thielemann was zelfs nooit kandidaat geweest. Wel zal hij de komende
jaren met regelmaat als gastdirigent verschijnen voor het Concertgebouworkest.
De opstelling had hij gisteravond radicaal omgegooid met de bassen en celli op
links en met de harpen en tweede violen op rechts.

Het programma waarmee hij Thielemann zich nu presenteert , breekt met het
typisch Duitse , zelfs bijna teutoonse imago , dat hij bij sommigen heeft. Voor de
pauze dirigeerde hij Debussy , daarna Tsjaikovski. Maar een luchthartig en
lichtzinnig dirigent is Thielemann niet. In de zwoele Prelude a l'apres-midi
d'un faune klonken toch die wat zwarige golfbewegingen uit La mer. En ook het
speelse «poeme danse» Jeux was soms iets te stevig en te streng in de maat.

De Debussy-stukken werden door het publiek begroet met opvallend lauwe
applausjes , maar tijdens Tsjaikovski's Zesde symfonie «Pathetique» werd dat
ruimschoots goedgemaakt. Natuurlijk klonk het in Amsterdam bijna traditionele
mini-applausje na het krachtig eindigende derde deel , terwijl we toch vooral
komen voor dat catastrofale vierde deel. Maar dat er al na het eerste deel werd
geklapt , betekende een opmerkelijke noviteit.

Deze «Pathetique» mocht er werkelijk zijn , het werk klonk in grote stijl met
zwalpende en angstaanjagend ziedende gemoedsbewegingen. Thielemann begon met een
asgrauwe vooruitblik op het tragische slot en riep dat desastreuze noodlot zo
heftig op , dat het ook nooit meer verdween. Het Allegro con grazia klonk met
uiterst gespannen zwierigheid en het Allegro molto vivace was een morbide , bijna
Mahleriaanse dodendans , die uitgeput plots tot stilstand kwam. De Finale maakte
grote indruk : zwaar en zwart verpletterd wegstervend. Het publiek was even stil.

Concert : Kon. Concertgebouworkest o.l.v. Christian Thielemann. Gehoord :
12/12 Concertgebouw Amsterdam. Herh. : 13/12. Uitzending Radio 4 : 22/12 14 uur.


TAIL :
Klassieke muziek ; Kunst en Cultuur ; Kunst ; Muziek

