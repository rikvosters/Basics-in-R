DOCUMENT : 46 of 79

PAPER : NRC Handelsblad

DATE : December 11, 2002


BYLINE : H.J.A. HOFLAND

SECTION : Kunst ; Pg. 11

LENGTH : 930 words

BODY :

HEADLINE : Na de instant-politiek

De verdienste van de heer Nawijn is dat hij , trouw aan het eerste beginsel
van zijn partij , een paar keer regelrecht heeft gezegd wat hij dacht. Zijn
vergissing is , dat hij het in de verkeerde functie heeft gedaan. Zijn
persoonlijke fout is dat hij bij het begin van dit drama niet meteen ontslag als
minister heeft genomen om zich op het politieke leiderschap te concentreren.
Toen heeft hij het voor zichzelf nog erger gemaakt , door in plaats van een Hier
sta ik ; ik kan niet anders , zijn ik-zeg-wat-ik-denk te omzwachtelen , weg te
verklaren. Zijn tragiek is tenslotte dat zijn partijvrienden hem daarom zo
tactisch mogelijk zo diep mogelijk hebben laten zakken , tot de 32ste plaats op
hun lijst , om hem daarna grootmoedig van een motie van wantrouwen te redden. Zo
konden ze hem en zichzelf nog een beetje beschutten tegen de stormen van hoon en
verontwaardiging.

Als we iets aan de doorlopende voorstelling van de LPF en de andere
Leefbaren te danken hebben , dan is het de herontdekking dat politiek een vak is ,
net als dokter en automonteur. Het is meer dan een vak : een beroep en een
roeping. «Politiek is een langzaam boren in hard hout. Het vergt hartstocht en
perspectief» , zei Max Weber. Zijn voordracht Politik als Beruf zou verplichte
lectuur moeten zijn voor degenen die daar hun bestaan willen zoeken. Met onze
zogenaamde revolutie is even de indruk gewekt dat je ook als instant-politicus ,
uitgerust met een paar stevige meningen en slagvaardigheid , je aandeel in de
macht kon veroveren , of liever de hele macht , en dat van de ene dag op de
andere , want aan minder werd in deze kringen niet gedacht. Een stevige mening en
een snelle of grote bek kunnen helpen. Dan komen het geduld , de volharding en de
kennis van zaken. Daar hadden ze bij de LPF en de Leefbaren nooit van gehoord.
Hetgeen bewezen is.

Dat politiek een vak is en zelfs een beroep voor het leven kan zijn , is de
helft van de herontdekking. De andere helft is dat het goed moet worden
uitgeoefend. Het personeel van Paars II bestond van hoog tot laag uit
beroepskrachten die zo in hun vak opgingen dat ze een groot deel van de
klandizie vergaten. Hoe knap de schoenmaker ook mag zijn , het is aan de klant om
te beoordelen of de schoen past. ( Plato ) . De oude vaklui werden door de
meerderheid van de klanten weggestuurd. Toen hebben we Balkenende en Balkenende
demissionair gekregen , veel discussies over normen en waarden , ongekend tumult ,
de kogelbrieven en de ontbinding van de «nieuwe politiek».

De meeste revolutionairen zijn instant-politici , die hun opkomst te danken
hebben aan instant-kiezers. Die twee clubs werden verenigd door de hoop en het
geloof dat de problemen van de natie met een grote schoonmaak snel gefikst
konden worden. Beleid als fast food. Dat bestaat niet. Het is onrechtvaardig en
absurd te verwachten dat de schade die in jaren van stagnatie en vervreemding is
aangericht , binnen een relatieve oogwenk zou worden hersteld. Maar zo wordt in
de instant-democratie wel gedacht. De fameuze 1,6 miljoen die de oplossing van
hun moeilijkheden van Fortuyn hadden verwacht , zullen dubbel teleurgesteld zijn :
omdat zijn erfgenamen zich als snel vermoeide ruziemakertjes hebben ontpopt , en
omdat in hun ogen het nieuwe kabinet en zijn demissionaire opvolger er niets van
terecht hebben gebracht dat aan hun verwachtingen beantwoordde.

Ik denk dat de heer Nawijn een van de weinigen van zijn vereniging is , die
dat begrepen hebben. Zowat het hele volk maakt zich zorgen om de criminaliteit.
Waarom het dan eens niet met de doodstraf geprobeerd. De enquetes leren dat in
een politieke conjunctuur als deze , veertig procent bepaalde moordenaars tegen
de muur wil zetten. En als het de politiek aan «daadkracht» ontbreekt , dan is er
maar een oplossing : minder praten. In de volksmond staat het parlement bekend
als het praatcollege. Al die debatten kun je ook beschouwen als overbodige
rituelen. Misschien is de hele Tweede Kamer een groot ritueel. Voor je het
gedacht hebt , is het er al uit. Het zou me niet verbazen als de lijstduwer van
de LPF ook hier veertig procent medestanders had.

Het overtuigendste bewijs voor het amateurisme van de LPF is de manier
waarop ze daar hun politiek kapitaal hebben weggegooid. Met amateurisme is het
nog bescheiden uitgedrukt. Met blindheid geslagen zijn ze tekeergegaan. In
plaats van de kiezer weer een directe toegang tot de politiek te geven , zoals
heilig was beloofd , hebben ze hem of in de kou laten staan , of hem naar het oude
bestel teruggejaagd.

Maar het kapitaal is gebleven. Eerder is het groter geworden. Bij de komende
verkiezingen zullen de partijen moeten beantwoorden aan de stemming van
groeiende angst en onzekerheid. Economische teruggang , asielzoekers , integratie ,
criminaliteit , haperende infrastructuur , de dreiging van de oorlog met Irak -
dat zijn bij elkaar genoeg factoren die , bij enige verslechtering , de
sluimerende crisis in al zijn grimmigheid tot een uitbarsting kunnen brengen. Is
dat te somber gezien ? We hebben het afgelopen jaar al meer meegemaakt dat we
voor volstrekt onmogelijk hadden gehouden.

Het populisme van de «nieuwe politiek» lijkt zichzelf te hebben verbruikt.
Zeker weet je dat nooit. Maar in ieder geval krijgen de partijen van de oude
continuiteit een nieuwe kans. Hebben ze niet begrepen dat dit land explosief is
geworden , dan wordt het , hoe dan ook , nog interessanter dan het afgelopen jaar.
Nog meer te beleven - nog meer instant-politiek ?


TAIL :
Politieke partijen ; Recht ; Politiek en Staat ; Staatsrecht ; Gemeenten ;
Binnenlandse Politiek ; Lokale Politiek

