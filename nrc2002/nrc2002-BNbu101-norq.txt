DOCUMENT : 101 of 111

PAPER : NRC Handelsblad

DATE : December 9, 2002


BYLINE : DOOR ONZE REDACTEUR KAREL KNIP

SECTION : Buitenland ; Pg. 5

LENGTH : 1075 words

DATELINE : ROTTERDAM , 9 DEC.

BODY :

HEADLINE : Iraakse onthullingen zijn niet te verwachten ; Terwijl de VN de 12.000 pagina's van Irak bestuderen , gaan de voorbereidingen van militair optreden door

Waarschijnlijk kan al snel een eerste oordeel worden gegeven over de
«complete verklaring» van Irak over zijn massavernietigingswapens.

De «actuele , accurate , volledige en complete verklaring» over zijn
massavernietigingswapens waartoe Irak in resolutie 1441 werd verplicht , is
gearriveerd in de hoofdkantoren van UNMOVIC en IAEA. Het belangrijkste nieuws
van de afgelopen 24 uur is dat het materiaal ongecensureerd en ongeredigeerd
wordt doorgegeven aan de vijf permanente leden van de Veiligheidsraad , de VS ,
Groot-Brittannie , Rusland , China en Frankrijk.

Daarmee lijkt gegarandeerd dat de informatie terecht komt bij experts van de
inlichtingendiensten die het kunnen beoordelen. In UNMOVIC , opvolger van UNSCOM ,
is na een afwezigheid van vier jaar en een flinke wisseling van het personeel ,
niet al te veel expertise en hands on-ervaring meer aanwezig. Ook is er nu meer
kans op openbaarmaking van de Iraakse verklaring , want van UNMOVIC zelf kan dat
niet verwacht worden.

De meest prangende vraag is binnen hoeveel tijd kan worden vastgesteld dat
Irak een serieuze inspanning heeft geleverd , of dat er opnieuw is gelogen en
bedrogen. Waarschijnlijk kan dit al binnen een paar dagen het geval zijn. Het
merendeel van de circa 12.000 pagina's tekst die zijn overhandigd schijnt te
handelen over het raketprogramma van Irak. Dat is het minst gevoelige deel van
het wapenprogramma , al was het maar omdat het land raketten met een bereik vam
maximaal 150 kilometer mag bouwen en bezitten.

Aan Iraks nucleaire programma , dat gisteren iets meer in detail werd
besproken door generaal Amir al-Saadi , zijn maar ongeveer 2.000 pagina's
besteed. Dat is niet veel. In de zomer van 1995 werd , na het overlopen van
Saddams schoonzoon Kamel Hussein , op de befaamde «chicken farm»
( pluimveeboerderij ) een veelvoud van deze hoeveelheid aangetroffen. Bovendien
valt uit de woorden van Al-Saadi af te leiden dat een zekere ordening is
aangebracht , dus dat het materiaal toegankelijk is gemaakt. Ook bestaat de
indruk dat veel informatie in het Engels is verstrekt - resolutie 1441 verplicht
daartoe niet uitdrukkelijk.

Over Iraks nucleaire programma is tussen 1991 en 1995 zoveel bekend geworden
dat het IAEA destijds bereid was te verklaren dat Irak wat atoomwapens betrof de
«full , final and complete disclosure» had verstrekt waartoe resoluties 687 en
( meer expliciet ) 707 uit 1991 verplichtten. Het moet de experts van het IAEA
weinig tijd en moeite kosten na te gaan of de verklaring van Irak nu
overeenstemt met de reconstructie die het IAEA toen maakte. Per slot hoeft men
de verklaring niet regel voor regel te lezen om de intentie ervan te
achterhalen : het gaat in eerste instantie om wat er ontbreekt. Omissies in de
verklaring worden in resolutie 1441 een nieuwe material breach , een ernstige
schending van Iraks verplichtingen genoemd.

Een andere vraag is of Irak deze keer meer informatie verstrekt dan tot aan
het jaar 1998 ( toen UNSCOM zich uiteindelijk terugtrok ) werd vrijgegeven. Dus :
of er onthullingen zijn te verwachten. Vooral over het biologische programma
bestaat veel onzekerheid. Alweer afgaand op Al-Saadi lijkt de kans daarop klein.
Over een grote voorraad van het zenuwgas VX , waarvan het lot nooit is duidelijk
geworden , zei hij niets meer te kunnen zeggen dan al door Irak verklaard is : dat
de partij is vernietigd. Nieuwe bewijzen voor deze vermeende ( en gewantrouwde )
vernietiging zijn er niet.

Irak kan niet worden verweten dat het een te veel aan informatie verstrekt
met het oogmerk de gevoeligste details «onder te sneeuwen». De Veiligheidsraad
heeft in resolutie 1441 zelf om de papierwinkel gevraagd. Paragraaf 3 verplicht
Irak tot ontsluiting van de programma's voor chemische , biologische en nucleaire
wapens en voor raketten inclusief de bruikbare materialen en producten die ,
volgens Irak , niet tot de wapenprogramma's behoren.

Kennelijk is dat laatste in overleg met UNMOVIC-leider Hans Blix nog wat
gepreciseerd. Zo maakte Al-Saadi bekend dat alle industriele bedrijven waar
kweekvaten of destillatie-ketels in bedrijf zijn , van het soort dat ook voor
biologische en chemische wapens bruikbaar is , in de verklaring waren opgenomen ,
inclusief brouwerijen , melkfabrieken , leerlooierijen en raffinaderijen. Ook was
een lijst opgenomen van alle fabrieken en installaties die meer vermogen afnemen
dan 10 megawatt. ( Uranium-verrijking eist veel vermogen. ) . De resolutie zwijgt
over deze grens.

Documenten en CD-roms over de Iraakse wapenprogramma's liggen voor de
buitenlandse pers uitgestald in Bagdad. ( Foto Reuters )

Iraakse functionarissen laden het materiaal uit bij het hoofdkwartier van de
Verenigde Naties in Bagdad. ( Foto AP )

De Iraakse generaal Hossam Mohammed Amin draagt het materiaal in het gebouw
over aan vertegenwoordigers van de VN. ( Foto Reuters )

De koffers met Iraakse documenten worden het hoofdkwartier van de VN in New
York binnengedragen. ( Foto Reuters )

Een korporaal van het Amerikaanse leger staat tijdens oefeningen in Koeweit
naast een tank waarvan de kanonloop is gericht op de Iraakse grens. De
oefeningen , waaraan enkele duizenden Amerikaanse militairen deelnemen , worden
gezien als onderdeel van Amerikaanse voorbereidingen op een eventuele
«regimewisseling» in Irak. De Iraakse president Saddam Hussein bood het
Koeweitse volk zaterdag zijn verontschuldigingen aan voor zijn bezetting van hun
land in 1990-'91. In een brief die op de Iraakse televisie werd voorgelezen door
een van zijn ministers verketterde hij daarentegen de Koeweitse regering omdat
zij met de Verenigde Staten en Iraakse ballingen tegen zijn land zou
samenzweren. Hij zei ook dat de Koeweitse leiders zijn stappen naar verzoening
hadden genegeerd. Saddam prees de Koeweiti's die recentelijk verscheidene
aanslagen hebben gepleegd op Amerikaanse militairen die aan de huidige
oefeningen deelnemen. De Amerikaanse aanwezigheid in het emiraat brandmerkte hij
als bezetting die was bedoeld om «uw rijkdommen te plunderen en uw leiders te
veranderen in locale directeuren van de Amerikaanse oliemaatschappijen». Koeweit
verwierp Saddams verontschuldigingen als betekenisloos. Het beschuldigde hem
ervan aan te zetten tot terroristische aanslagen op de Amerikaanse militairen
met als oogmerk onrust te zaaien. ( Foto AP )


TAIL :
Buitenlandse betrekkingen ; Binnenlandse politiek ; Internationale gewapende
conflicten ; Bewapening ; Defensie ; Recht ; Politiek en Staat ; Volkenrecht

