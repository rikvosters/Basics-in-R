DOCUMENT : 58 of 111

PAPER : NRC Handelsblad

DATE : December 11, 2002


SOURCE : AFP

BYLINE : ( AFP , AP )

SECTION : Buitenland ; Pg. 4

LENGTH : 393 words

DATELINE : WASHINGTON , 11 DEC.

BODY :

HEADLINE : Algerije krijgt weer wapens van de VS

De Verenigde Staten gaan weer wapens verkopen aan Algerije voor de strijd
tegen moslim-extremistische opstandelingen. Dat zei de Amerikaanse onderminister
van Buitenlandse Zaken , William Burns , gisteren na een bezoek aan Algerije. De
VS waren , net als de landen van de Europese Unie , sinds 1992 terughoudend in de
levering van wapens wegens de aanhoudende schendingen van mensenrechten. Volgens
Amerikaanse diplomaten zullen de VS voornamelijk helpen bij de modernisering van
het Algerijnse leger.

In Algerije woedt sinds 1992 een bloedige strijd tussen
moslim-extremistische groepen , waaronder de Gewapende Islamitische Groep ( GIA ) ,
en de regering. Daarbij zijn volgens ruwe schattingen zeker 120.000 mensen
omgekomen , onder wie vooral burgers.

Onduidelijk is wat voor wapens de VS zullen leveren. De VS zullen alleen
aanvalswapens te leveren «als we geloven dat ze helpen in de strijd tegen
terrorisme» , aldus een diplomaat. Algerije heeft aangegeven in elk geval
helikopters nodig te hebben. Frankrijk weigerde altijd helikopters aan zijn
voormalige kolonie te verkopen uit angst voor represailles van Algerijnen in
Frankrijk.

Algerije was een van de eerste islamitische landen die de VS hun hulp
aanboden na de terreuraanslagen van vorig jaar september. Al-Qaeda zou
terroristen in Algerije hebben gerekruteerd. De Algerijnse regering zegt dat zij
de strijd tegen terrorisme begon voordat de VS en andere landen zich van
moslim-extremisme bewust werden.

De aanslagen in de VS zijn volgens Algerije het bewijs dat de strijd tegen
onder meer de GIA rechtvaardig is. Onderminister Burns zei gisteren dat
«Washington veel kan leren van Algerije over de manier waarop terrorisme kan
worden bestreden». Hij beklemtoonde dat de wapenleveranties de samenwerking
tussen de twee landen op het gebied van veiligheid moet versterken. Het
Amerikaanse Congres moet de wapenleveranties nog goedkeuren.

De Algerijnse president Abdelaziz Bouteflika , gisteren op bezoek in Brussel ,
zei ook hulp van de NAVO te willen in de strijd tegen terrorisme en bij de
modernisering van het Algerijnse leger. Secretaris-generaal George Robertson van
de NAVO zei dat het bondgenootschap de band met alle landen in het
Middellandse-Zeegebied wil versterken.


TAIL :
Bewapening ; Binnenlandse politieke onrust ; Binnenlandse politiek ;
Politiek en Staat ; Defensie

