DOCUMENT : 80 of 201

PAPER : NRC Handelsblad

DATE : December 12, 2002


BYLINE : DOOR ONZE REDACTEUR JEROEN WESTER

SECTION : Economie ; Pg. 16

LENGTH : 634 words

DATELINE : AMSTERDAM , 12 DEC.

BODY :

HEADLINE : KPN zoekt steun in speeltafel-simulatie

KPN heeft in een rechtszaak bewijzen overlegd dat het niet eerder lucht uit
zijn balans heeft laten lopen. Een simulatie leert dat er geen lucht was.

Het behoort nog steeds in de categorie recordbedragen , de 18,7 miljard euro
die KPN eind 1999 betaalde voor een overname in Duitsland. Toen bejubeld , later
verguisd.

Vooral deze overname bracht KPN later in financiele problemen. En het
Nederlandse telecombedrijf blijkt zelfs niet eens tot het uiterste te zijn
gegaan. KPN was bereid om nog 2,6 miljard euro meer uit te geven voor de Duitse
aanwinst. Zo bezien heeft voormalig topman W. Dik de ellende bij KPN binnen de
perken gehouden. Het had nog veel erger kunnen zijn.

De 2,6 miljard euro staat in de stukken die KPN onlangs bij het Amsterdamse
gerechtshof heeft ingediend. De documenten dienen ter verdediging van KPN's
jaarrekening over 2000 die onder vuur is genomen door Pieter Lakeman , die met
zijn Stichting Onderzoek Bedrijfsinformatie ( SOBI ) creatieve boekhouding
bestrijdt.

Volgens Lakeman heeft KPN de wet overtreden met de manier waarop het zijn
incasseringsvermogen heeft gepresenteerd. In de procedure , waar hij vernietiging
van de jaarrekening over 2000 eist , is in november een kleine «overwinning»
behaald : de rechter gaf KPN de opdracht om te bewijzen hoe het bedrijf aan
sommige bedragen in de boekhouding was gekomen. KPN verzette zich tot voor kort
tegen het verstrekken van sommige informatie omdat deze «concurrentiegevoelig»
zou zijn.

Ditmaal is toch een groot deel van deze informatie op tafel gekomen. Al was
het maar omdat cassatie tegen het tussenvonis niet mogelijk bleek door een
recente wetswijziging. Een van de vragen van de rechter die KPN dient te
beantwoorden is waarom het bedrijf bij de waardebepaling van zijn bezittingen
niet gecorrigeerd heeft voor de factor tijd. Dat schrijft de Nederlandse wet
voor , evenals Europese verslaggevingsregels en de richtlijnen binnen de
accountancysector. Een euro die je over tien jaar ontvangt is immers minder
waard dan een euro die je vandaag ontvangt.

KPN koos in deze kwestie voor Amerikaanse boekhoudregels , al sinds 1996. Het
bedrijf zegt nu dat het daarbij heeft «aangenomen» dat het een algemeen
aanvaarde boekhoudmethode gebruikte «in 2000 ook toegepast door andere
Nederlandse bedrijven zoals Philips en Unilever». Toch niet de minste
ondernemingen.

Maar volgens Lakeman gaat het daar niet om : hij had nog wel meer bedrijven
voor de rechter kunnen dagen , maar hij streeft ernaar om zich te beperken tot
een jaarrekeningprocedure per jaar. En dan bij voorkeur een geval dat
exemplarisch is voor bedrijven die in zijn ogen misleidend rapporteren.

De Amerikaanse zakenbank JP Morgan berekende voor KPN de prijs van twee
«waardebonnen» die het de eigenaar van het Duitse E-Plus betaalde naast de ruim
9 miljard euro in contanten. Deze waardebonnen , die konden worden omgewisseld in
aandelen KPN of KPN Mobile , zijn een belangrijk twistpunt in de waardering van
de Duitse overname. JP Morgan hanteerde een «Monte Carlo-simulatie» - genoemd
naar het vermaarde gokparadijs aan de Cote d'Azur - met 100.000 scenario's. De
koersexplosie van KPN in de winter van 1999/2000 is in dit model meegenomen. De
adviseur komt dan op bedragen uit die er op wijzen dat KPN zijn huiswerk goed
gedaan zou hebben.

Alleen is de informatie van deze adviseur niet eenduidig. JP Morgan , dat ook
de belangrijkste bank was bij het financieren van de miljardenovername , liet in
analistenrapporten een minder optimistisch geluid horen. In de laatste maanden
van 2000, de periode van onderzoek , daalt de taxatie van de Duitse overname met
3,6 miljard euro , een vijfde van de taxatiewaarde. Misschien kunnen de door KPN
gewenste getuigenverhoren meer duidelijkheid bieden.


TAIL :
Telecommunicatie ; Infrastructuur

