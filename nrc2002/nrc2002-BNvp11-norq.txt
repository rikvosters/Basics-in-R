DOCUMENT : 11 of 78

PAPER : NRC Handelsblad

DATE : December 14, 2002


BYLINE : DOOR ONZE REDACTEUR MENNO TAMMINGA

SECTION : Voorpagina ; Pg. 1

LENGTH : 322 words

DATELINE : AMSTERDAM , 14 DEC.

BODY :

HEADLINE : Macht voor gepensioneerden

Het pensioenfonds van containerbedrijf Nedlloyd geeft zijn gepensioneerden
vanaf volgend jaar evenveel macht als de werkgever en de werknemers afzonderlijk
hebben. Het fonds doorbreekt daarmee de traditie dat werkgevers en werknemers
samen pensioenfondsen bestieren en gepensioneerden geen rol van betekenis
hebben.

«Het fonds is hiermee redelijk uniek in Nederland» , bevestigt directeur T.
Zimmerman van het Nedlloyd-fonds. Het fonds verandert de machtsverhoudingen in
het bestuur omdat het aantal gepensioneerden ( 9.000 ) het aantal actieve
werknemers ( 1.000 ) verre overtreft.

De nieuwe machtsverhouding wordt ingevoerd op een moment dat de grootste
belangenclub in de pensioenwereld , de Nederlandse Vereniging van Organisaties
van Gepensioneerden ( NVOG ) , wordt verdeeld door een richtingenstrijd. Bij de
NVOG hebben drie verenigingen met samen bijna 20 procent van de leden hun
vertrek aangekondigd. De uittreders , waaronder de Federatie van
Philips-gepensioneerden , vinden dat de NVOG te nadrukkelijk verregaande rechten
voor gepensioneerden in de pensioenwereld eist.

«Dit is een forse aderlating» , erkent voorzitter D. den Hoedt van de NVOG ,
die 126.000 leden heeft. Eerder dit jaar dreigden enkele «radicale» verenigingen
uit de NVOG te stappen. Zij willen meer rechten voor gepensioneerden en
verkiezen wetgeving boven een nieuw «herenakkoord» met werkgevers en werknemers.

De strijd om de macht in de pensioenwereld is de afgelopen weken opgelaaid
omdat enkele grote pensioenfondsen de jaarlijks prijscompensatie ( indexatie )
voor gepensioneerden maar gedeeltelijk uitkeren.

De financiele positie van honderden pensioenfondsen is ondermijnd door de
sluipende beurskrach. Angst voor aantasting van de indexatie heeft de weerzin
van de NVOG versterkt tegen een nieuw «herenakkoord».

THEMA PENSIOENFONDSEN : pagina 41-44


TAIL :
Ouderen ; Pensioenen ; Economie ; Sociale Economie ; Maatschappij ;
Bevolking

