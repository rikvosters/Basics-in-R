DOCUMENT : 52 of 79

PAPER : NRC Handelsblad

DATE : December 10, 2002


BYLINE : DOOR ONZE KUNSTREDACTIE

SECTION : Kunst ; Pg. 10

LENGTH : 417 words

DATELINE : LONDEN , 10 DEC.

BODY :

HEADLINE : Musea tegen teruggave van kunstwerken ; Manifest van 18 musea

Enkele van de belangrijkste musea ter wereld hebben een verklaring
ondertekend waarin zij zeggen niet van plan te zijn oudheidkundige kunstwerken
terug te geven aan de landen van herkomst.

Dit bevestigt een woordvoerder van het Rijksmuseum in Amsterdam , een van de
achttien musea die hun handtekening hebben gezet onder het manifest dat is
opgesteld door het Metropolitan Museum of Art in New York. Tot een dergelijke
verklaring was in oktober besloten tijdens een bijeenkomst van museumdirecteuren
in Munchen.

De musea schrijven dat de hele wereld van hen kan profiteren. Oude
beschavingen zouden tegenwoordig niet bewonderd kunnen worden als musea de
etnische , archeologische en artistieke voorwerpen niet hadden bewaard en ten
toon gesteld.

De afgelopen jaren hebben veel landen vanwaar in het verleden kunstwerken
naar West-Europese en Noord-Amerikaanse musea zijn verscheept , de teruggave van
objecten geeist. Sommige , veelal kleinere , voorwerpen zijn teruggegeven , maar
musea hebben aan de meeste claims tot nu toe geen gehoor gegeven. Zo wil Turkije
het Pergamom altaar terug dat zich in Berlijn bevindt. In 1993 dwong de rechter
het Metropolitan Museum of Art in New York tot teruggave van 363 voorwerpen ,
waaronder juwelen , schilderijen en beelden aan Turkije. Een van de bekendste
conflicten speelt zich af tussen Groot-Brittannie en Griekenland. Griekenland
eist teruggave van de Elgin Marbles die zich sinds de 19de eeuw in het British
Museum bevinden. Men wil deze friezen van het Parthenon voor het begin van de
Olympische Spelen van 2004 terughebben. Een recent bezoek van de Griekse
minister van Cultuur aan Groot-Brittannie leverde geen resultaat op. Het British
Museum heeft het manifest niet ondertekend , maar heeft wel gezegd er volledig
achter te staan.

Volgens de woordvoerder van het Rijksmuseum is het manifest ook een signaal
aan Griekenland dat binnenkort het voorzitterschap van de Europese Unie
overneemt en van plan is de teruggave op de agenda te zetten.

De musea stellen dat de manier waarop de objecten in het verleden , soms
honderden jaren geleden , zijn verworven , niet te vergelijken is met wat nu de
illegale kunsthandel of roof wordt genoemd. De «oorlogskunst» staat hier echter
geheel los van , aldus het Rijksmuseum. «Joodse claims achten wij zeer relevant.»

De verklaring is verder onder meer getekend door het Louvre in Parijs , de
Hermitage in Sint Petersburg , het Art Institute in Chicago en het Prado in
Madrid.


TAIL :
Musea en galerieen

