DOCUMENT : 57 of 123

PAPER : NRC Handelsblad

DATE : December 12, 2002


SOURCE : AFP

BYLINE : ( AFP , AP )

SECTION : Binnenland ; Pg. 3

LENGTH : 391 words

DATELINE : WASHINGTON/ SANA'A , 12 DEC.

BODY :

HEADLINE : VS laten schip met raketten doorvaren ; Jemen mag Scuds hebben

Het schip met 15 Noord-Koreaanse raketten dat maandag op Amerikaanse
aanwijzing door de Spaanse marine werd aangehouden , is gisteren naar zijn
bestemming Jemen doorgevaren nadat Sana'a had beloofd geen raketten meer van
Noord-Korea te kopen.

De Jemenitische regering eiste gisteren de raketten op nadat de aanhouding
van het Noord-Koreaanse schip in de Zee van Oman was bekend geworden. «Wij
hebben geen keuze dan het internationaal recht te gehoorzamen» , zei een
woordvoerder van het Witte Huis. De aanschaf van dergelijke raketten wordt niet
in enige conventie verboden. Volgens de woordvoerder zal de regering het
incident gebruiken om de proliferatie van raketten aan banden te leggen.

De Amerikaanse minister van Buitenlandse Zaken , Colin Powell , zei later
«rechtstreekse garanties» te hebben ontvangen van de Jemenitische president , Ali
Abdullah Saleh , dat het om de laatste van een reeks leveranties ging en dat het
hiermee was afgelopen. Powell zei dat Washington eveneens was gegarandeerd dat
de raketten , Scuds , onder geen voorwaarde worden doorgeleverd. Powell viel
scherp uit naar Noord-Korea , omdat het de proliferatie van wapens stimuleert.

Het State Department liet overigens weten dat Jemen al in augustus in
besprekingen met de Amerikanen had beloofd een einde te maken aan de aanschaf
van Scud-raketten in Noord-Korea. Die contacten hadden plaats in verband met de
Amerikaanse opschorting van beperkingen op de levering van wapens aan Jemen , als
beloning voor zijn medewerking aan de oorlog tegen moslim-extremistisch
terrorisme. Daarbij was Washington echter kennelijk niet op de hoogte gesteld
dat er nog een lading op komst was.

Het State Department verdedigde het besluit om het Noord-Koreaanse schip -
dat geen nationale vlag voerde - aan te houden. «Dat wij ongerust zijn over een
lading materiaal zoals raketten in dit gevoelige deel van de wereld op dit
moment , zou niemand moeten verrassen» , aldus een woordvoerder. Volgens
functionarissen vreesde men dat de raketten voor een «schurkenstaat» - mogelijk
Irak - waren bestemd. De aanhouding had plaats binnen de door de VS geleide
anti-terreurcampagne , die in resolutie 1390 van de Veiligheidsraad van de
Verenigde Naties van een internationaal-rechtelijk kader is voorzien.


TAIL :
Buitenlandse betrekkingen ; Bewapening ; Defensie ; Politiek en Staat

