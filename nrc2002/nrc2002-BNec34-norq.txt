DOCUMENT : 34 of 201

PAPER : NRC Handelsblad

DATE : December 13, 2002


SECTION : Economie / Achtergrond ; Pg. 10

LENGTH : 486 words

BODY :

HEADLINE : «Schiphol is net zo internationaal als Volendam»

Toen Athens International Airport in maart 2001 geopend werd , was het eerste
toestel dat landde er een van Olympic Airways. Het eerste vertrekkende toestel
was een KLM-kist , op weg naar Schiphol. Een Duitse headhunter vond Van der Meer
op die plek , waar hij directeur was van Schiphol Internationaal.

Van der Meer ( 54 ) woonde als kind op CuraCao. «Wanneer het buitenland
eenmaal in je bloed komt , gaat dat er nooit meer uit.» Later studeerde hij weg-
en waterbouwkunde in Delft en kwam na enkele jaren bij het inmiddels ter ziele
gegane concern Ogem terecht , bij HBG Civiel in Gouda. «Mijn carriere verliep
niet spectaculair , gewoon gestaag.»

Voor HBG werd hij in 1982 uitgezonden naar de bouw van een haven in
Portugal , enkele jaren later was hij weer in Nederland. «Zo heb ik dat mijn hele
carriere lang gedaan : paar jaar Nederland , paar jaar buitenland. Je ziet vaak
dat Nederlanders die in het buitenland hebben gewoond , moeite hebben weer te
aarden. Ik denk dat ik zelf daarvan geen last heb.»

Later werkte Van der Meer , die getrouwd is en twee in het buitenland
werkende zoons heeft , voor Ballast Nedam in Bahrein en Koeweit. Daarna was hij
in 1987 betrokken bij de mislukte poging van Ballast Nedam en onder meer
Schiphol en Philips om de ontwikkeling van het vliegveld van Sjanghai in handen
te krijgen. Weer later werkte hij voor Ballast Nedam en de toenmalig eigenaar
van dat bouwconcern , British Aerospace , aan de ontwikkeling van militaire en
commerciele vliegvelden in Engeland.

Toen maakte hij definitief de overstap naar luchthavens : vanaf 1992 werkte
Van der Meer bij Schiphol International , de divisie die probeert de expertise
van Schiphol in het buitenland aan de man te brengen. «Dat ging eerst maar
moeizaam. Schiphol is natuurlijk net zo internationaal als Volendam : er komen
een hoop buitenlanders , maar dat maakt het nog niet een internationaal concern.»

De nieuwe bestuurder van het Atheense vliegveld spreekt behalve Nederlands ,
Duits en Engels ook nog Spaans , Portugees , «matig» Frans en een beetje Bahasa.
«Grieks nog niet , dat zou wel moeten. Dat heb ik me natuurlijk wel voorgenomen ,
maar ik werd direct door mijn nieuwe positie opgezogen.»

Van der Meer staat onder constante bescherming van een bodyguard. Volgens de
Griekse autoriteiten is het Atheense vliegveld een potentieel doel van
terroristen. Dit ondanks het oprollen deze zomer van de Griekse
terreurorganisatie «17de november» , die sinds 1975 meer dan honderd aanslagen
pleegde en daarbij 23 personen doodde. Tijdens Van der Meers woon-werkverkeer
door de dichtgeslibde hoofdstad rijdt achter zijn auto met daarin een bodyguard
ook een volgwagen met zwaailicht. «Ik voel me geen moment onveilig. Voordeel is
in ieder geval wel dat ik snel door het verkeer heen kom.»

Alfred van der Meer ( Foto AIA )


TAIL :
Bouwnijverheid ; Luchthavens ; Verkeer en Vervoer ; Luchtvaart ; Economie ;
Bedrijfstakken

