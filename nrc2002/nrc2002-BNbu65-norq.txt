DOCUMENT : 65 of 111

PAPER : NRC Handelsblad

DATE : December 11, 2002


BYLINE : PETER VASTERMAN

SECTION : Buitenland ; Pg. 5

LENGTH : 769 words

BODY :

HEADLINE : Pers moet beter nadenken over rol in publieke debat

Op een voor de journalistiek ongewoon openhartige manier legt Auke Kok ,
redactiechef bij Radio 1 journaal , uit waarom de mishandeling met dodelijke
afloop in Venlo een nationale mediahype is geworden. Met een beetje hype is
niets mis , vindt hij ( Opiniepagina , 6 december ) . Het incident is een dag later
eigenlijk al te lang geleden voor het snelle nieuws van Radio 1, maar de
cocktail van nieuwshonger , verontwaardiging en kuddejournalistiek ( geen enkele
redactie kan achterblijven , Nederland is immers in de ban van veiligheid ) zorgt
voor een snelle escalatie van de zoveelste nieuwsgolf over «zinloos geweld». Wij
gingen dus met voorbedachten rade de volgende ochtend mee-hypen op een incident
in een willekeurige provinciestad , schrijft Auke Kok uitdagend. Met plotselinge
mediamieke opwinding , hoe onwillekeurig die soms ook lijkt , is weinig mis , of
het moest zijn dat in de drift om er tijdig bij te zijn soms wordt vergeten om
de feiten te respecteren. Dat is uiteraard een doodzonde. «Hypen» mag volgens
Kok , als de feiten maar kloppen.

Achter deze redenering gaat een naief beeld schuil van de verhouding tussen
werkelijkheid en journalistiek. De media rapporteren niet alleen «feiten» , ze
maken zelf ook nieuwe «feiten» , juist door massaal aandacht te besteden aan een
onderwerp en zo een bepaald «gevaar» enorm uit te vergroten.

Typerend voor dergelijke mediahypes is het versimpelen , aanscherpen en
stereotyperen van het oorspronkelijke verhaal. Mishandeling verandert al snel in
«de moord die heel Nederland bezighoudt». De nieuwsgolf komt verder tot stand
door het uitvoerig inzoomen op allerlei andere incidenten van geweld die onder
normale omstandigheden niet die aandacht gekregen zouden hebben , met als
resultaat een golf van geweldsincidenten die Nederland overspoelt , in de media
welteverstaan. Verder kunnen mediahypes alleen bestaan bij de gratie van alle
maatschappelijke reacties die de mediabrede nieuwsgolven losmaken. Deze geven
nieuwe slingers aan het mediavliegwiel , dat vervolgens weer even op eigen kracht
kan doordraaien.

Gezien deze hele dynamiek in het nieuws , is het wel heel makkelijk om je als
journalist te verschuilen achter «de feiten» alsof die zomaar voor het oprapen
liggen op de plek des onheils. Feiten zijn nog altijd uitspraken over de
werkelijkheid : constructies op basis van definities en waarnemingen. Bovendien
hebben de kale feiten op zichzelf weinig betekenis , het draait allemaal om de
context waarin de feiten aan de lezer of kijken worden gepresenteerd. En tijdens
een mediahype krijgt slechts een bepaalde context , een bepaald perspectief op
het probleem , almaar bevestiging. Zo werd «Venlo» al snel een «allochtoon
geweldsprobleem» , alsof in al die andere gevallen van zinloos geweld niet gewoon
autochtonen de daders waren ( en soms allochtonen de slachtoffers ) .

In hun opwinding vergeten journalisten dat er ook andere feiten en meningen
zijn die een geheel andere context aan de gebeurtenissen kunnen geven. Bovendien
slepen ze hun publiek mee in de overtuiging dat er op dat moment geen
belangrijker onderwerp of groter probleem kan zijn , en dat dus al die
media-aandacht gerechtvaardigd is. Juist de snelle opeenvolging en het vluchtige
karakter van mediahypes in de afgelopen jaren bewijzen het tegendeel.

Auke Kok stelt dat het niet zo verwonderlijk is dat alle nieuwsmedia zich
storten op nationale aangelegenheden als veiligheid op straat , de relatie tussen
allochtonen en autochtonen , en de vrees voor terreur. Dat klopt , al kan men zich
bij sommige onderwerpen afvragen wat nu precies oorzaak of gevolg is. Maar veel
belangrijker is de vraag of de manier waarop de media zich met al die hypes
meester maken van het publieke debat , wel deugt. Is dat een verantwoorde manier
van berichtgeven ? Zorgt die stortvloed van mediahypes werkelijk voor beter
inzicht in de problemen waar deze samenleving mee te maken heeft ? Dragen al die
rondzingende halve waarheden en snelle oordelen bij tot een onderbouwde
meningsvorming ? Of leiden ze eerder tot stigmatiserende beeldvorming rond
personen en selectieve overschatting van mediagenieke «problemen» en
«bedreigingen» ? Zorgen die mediahypes , waaraan zogenaamd geen enkele redactie
zich kan onttrekken , voor een pluriforme berichtgeving ?

Dat zijn de vragen die de journalistiek zich zou moeten stellen. De media
zijn immers niet alleen verslaggevers langs de zijlijn , maar ook managers van
het publieke debat.

Peter Vasterman is mediasocioloog.

Dit is het vierde deel van een serie. Eerdere bijdragen verschenen op 29
november en 5 en 6 december.


TAIL :
Media ; Journalistiek

