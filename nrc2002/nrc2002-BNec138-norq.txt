DOCUMENT : 138 of 201

PAPER : NRC Handelsblad

DATE : December 11, 2002


BYLINE : DOOR EEN ONZER REDACTEUREN

SECTION : Economie ; Pg. 19

LENGTH : 382 words

DATELINE : DEN HAAG , 11 DEC.

BODY :

HEADLINE : Fiscus neemt premies over van UWV ; Honderden banen weg

De belastingdienst gaat per 2005 de premies sociale verzekeringen innen. De
dienst neemt hierbij de taak over van het UWV , de organisatie die de WW en WAO
uitvoert. Er gaan enkele honderden banen verloren.

Volgens het gisteren gepresenteerde rapport Samenwerking UWV en
Belastingdienst levert deze verandering een jaarlijkse besparing op van ruim
driehonderd miljoen euro per jaar. Voor werkgevers wordt het betalen van premies
sociale verzekeringen ( WW. WAO en ziektewet ) eenvoudiger. Dit zou voor de
werkgevers tot een verlichting van de administratieve lasten van 80 miljoen euro
leiden. Voor de overheid levert het een besparing op van 65 miljoen euro. Het
afschaffen van twee verschillende «loonbegrippen» voor de fiscus en de premies ,
ook per 2005, levert nog eens een besparing op 186 miljoen euro. Het hanteren
van deze twee berekeningmethodes waarop de premies en belasting werden
vastgesteld , zorgde de afgelopen decennia voor veel extra werk voor werkgevers
en administratiekantoren.

Om de besparing te bereiken moet er wel eenmalig circa 420 miljoen
geinvesteerd worden in de vernieuwing en aanpassing van computersystemen van het
UWV en de belastingdienst.

Beide organisaties hebben de afgelopen maanden volgens directeur-generaal J.
Thunnissen van de belastingdienst goed overleg gehad. Dat was de afgelopen
tientallen jaren wel anders , zo voegde ze daaraan toe. Het overdragen van taken
van de uitvoeringsinstellingen van de sociale zekerheid ( voorheen bijvoorbeeld
Gak en Cadans , nu het UWV ) is vaak besproken maar steeds mislukt door een
voortdurende competentiestrijd. «Net als alle burgers zijn ambtenaren ook wel
eens dingen zat. We hadden ineens zoiets van : laten we normaal doen. Dit is het
bewijs dat ambtenaren ook met de tijd meegaan» , aldus Thunnissen.

Bij het UWV houden zich nu 3.400 mensen bezig met de inning van premies.
Directeur-generaal T. Joustra zei dat niet alle werknemers overgaan naar de
belastingdienst en zullen «enkele honderden banen» verloren gaan. Onzeker is of
er gedwongen ontslagen vallen. Minister De Geus ( Sociale Zaken ) zei te
verwachten dat het UWV niet meer taken gaat overdragen aan de belastingdienst.


TAIL :
Sociale zekerheid ; Belastingheffing ; Economie ; Nationale Economie ;
Overheidsfinancien ; Sociale Economie

