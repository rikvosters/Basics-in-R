DOCUMENT : 13 of 78

PAPER : NRC Handelsblad

DATE : December 13, 2002


BYLINE : DOOR ONZE CORRESPONDENT

SECTION : Voorpagina ; Pg. 1

LENGTH : 326 words

DATELINE : LOSSER , 13 DEC.

BODY :

HEADLINE : Wethouder wil niet langer liegen

De Losserse wethouder J. Benneker ( VVD ) is afgetreden omdat het college van
B en W de gemeenteraad «bewust misleidt».

Benneker verwijt het college de verwachte bezoekersaantallen van de
culturele manifestatie «Landesgartenschau» fors naar boven te hebben bijgesteld
om zo de begroting van vier miljoen euro sluitend te maken. Losser organiseert
in 2003 de «Landesgartenschau» samen met het Duitse Gronau. Omdat het aantal
betalende bezoekers volgens Benneker veel minder zal zijn dan een miljoen ,
vreest hij een een financiele tegenvaller.

Burgemeester N. van den Nieuwboer ( CDA ) ontkent met klem dat het college
bewust verkeerde bezoekersaantallen hanteert. «Dat is een dermate ernstige
beschuldiging , die kan ik niet accepteren.» Van den Nieuwboer laat wel uitzoeken
of de gebruikte bezoekersaantallen correct zijn.

Volgens Benneker , in april aangetreden als parttime wethouder , zijn er in
Losser vaker politieke beslissingen genomen die «niet het beste voor de burger
zijn». Hij verklaart dat doordat wethouders elkaar niet willen afvallen en de
gemeenteraad in Losser van een «dramatisch» niveau is. Benneker wil zich weer
volledig op zijn parttime baan in het onderwijs richten. «Ik ben misschien wat
naief geweest , maar kom nu tot de conclusie dat je als je integer en eerlijk
bent , niet geschikt bent voor de gemeentepolitiek.»

De VVD-afdeling Losser distantieert zich van de uitlatingen van Benneker.
«De werkelijke reden is dat hij gewoon geen zin meer had» , zegt voorzitter H.
Koning. Ook burgemeester Van den Nieuwboer denkt dat er een andere reden is voor
zijn vertrek. «Benneker had een dubbele baan. Hij kwam met zijn prive-tijd in de
knel.» Benneker : «Ik kan me voorstellen dat de burgemeester dit graag wil horen ,
maar tijdgebrek speelde een zeer ondergeschikte rol.»


TAIL :
Lokale politiek ; Fraude en corruptie ; Recht ; Criminaliteit ; Delicten ;
Politiek en Staat ; Staatsrecht ; Gemeenten ; Binnenlandse Politiek

