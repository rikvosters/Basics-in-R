DOCUMENT : 15 of 44

PAPER : NRC Handelsblad

DATE : December 12, 2002


BYLINE : HARRIE LEYTEN , NAARDEN

SECTION : Opinie ; Pg. 8

LENGTH : 323 words

BODY :

HEADLINE : Kunstdiefstallen

In NRC Handelsblad van 10 december werden door Cees List in het artikel
«Ontmoedig de museumdieven» enkele waardevolle adviezen gegeven om
kunstdiefstallen te voorkomen.

De auteur had er nog een belangrijk advies aan toe kunnen voegen om eenmaal
gestolen kunstvoorwerpen weer terug te krijgen uit het buitenland. Deskundigen
zijn van mening dat de twee gestolen doeken van Van Gogh en ook de eerder dit
jaar gestolen schilderijen uit het Frans Halsmuseum in Nederland zelf niet te
verhandelen zijn. De verwachting is dat zij naar het buitenland gesmokkeld
worden ( of reeds zijn ) .

Indien na verloop van tijd een of meer van deze schilderijen aangetroffen
zullen worden bij een handelaar of verzamelaar in een ander Europees land , zal
het voor Nederland niet gemakkelijk zijn deze mensen te bewegen afstand te doen
van hun kunstschatten. Want hoewel deze schilderijen gestolen zijn en illegaal
het land hebben verlaten , zijn zij daarom niet automatisch illegaal het andere
land binnengebracht.

Dat is wel het geval indien beide landen de internationale conventies m.b.t.
illegale export van kunstvoorwerpen hebben geratificeerd : het Unesco Verdrag van
1970 en het Unidroit Verdrag van 1995. Alle landen van de Europese Unie hebben
deze verdragen geratificeerd of een datum genoemd waarop dit zal gebeuren ,
behalve Nederland en Duitsland. Van de tien landen die binnenkort lid hopen te
worden van de EU , hebben er negen de verdragen reeds geratificeerd. Ondanks
vragen in de Kamer door D66 en GroenLinks , heeft de Nederlandse regering nog
geen signaal gegeven dat ze tenminste een van deze verdragen zal ratificeren.
Het is van nationaal belang dat Nederland eindelijk besluit zich aan te sluiten
bij de overige Europese landen om aldus elkaar te helpen bij het opsporen van
illegale handel in kunstschatten en cultureel erfgoed.


TAIL :
Musea en galerieen ; Diefstal ; Recht ; Criminaliteit ; Delicten ;
Vermogensdelicten

