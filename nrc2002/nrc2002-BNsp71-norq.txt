DOCUMENT : 71 of 80

PAPER : NRC Handelsblad

DATE : December 9, 2002


BYLINE : DOOR ONZE REDACTEUR JAAP BLOEMBERGEN

SECTION : Sport ; Pg. 18

LENGTH : 892 words

DATELINE : UTRECHT , 9 DEC.

BODY :

HEADLINE : Kezman drijft FC Utrecht tot wanhoop

Op een badslipper en een gymschoen strompelde de matchwinnaar door de
catacomben van de Galgenwaard. Hij toonde zijn dikke enkel en lachte een zure
lach. De topscorer van PSV had geestelijk en lichamelijk geleden tegen FC
Utrecht. Mateja Kezman werd geschopt en geslagen. Hij was ook uitgescholden door
het thuispubliek. Twee doelpunten en drie wedstrijdpunten verzachtten de pijn.
Dankzij hem bleef PSV voor het elfde opeenvolgende seizoen ongeslagen in een
voetbalvesting die voor de meest clubs onneembaar is. FC Utrecht had in de
voorgaande 38 thuisduels slechts een keer verloren.

Kezman stond gisteren aan de basis van de 3-1 overwinning. Hij trotseerde de
vrieskou met zwarte handschoenen. Hij was ook voortdurend in beweging en vormde
een plaag voor het trage verdedigingsduo van FC Utrecht. Schut en Zwaanswijk
stonden erbij en keken ernaar. Wat een heerlijke spits om mee te voetballen !
Kezman is minder geniaal dan zijn voorgangers Romario , Ronaldo en Van
Nistelrooy. Hij compenseert zijn technische gebreken met een vechtlust die de
tegenstanders tot wanhoop drijft. Altijd zit hij hen op de hielen , geen moment
kunnen ze hem uit het oog verliezen.

Kezman scoorde in de tweede minuut op aangeven van Rommedahl met een harde
kopbal bij de eerste paal. Hij stelde in de vijfde minuut zijn ploeggenoot
Ooijer in staat de wedstrijd voortijdig te beslissen. Nadat Van den Bergh vlak
voor rust de achterstand had verkleind , scoorde Kezman halverwege de tweede
helft met een bekeken lob en volleerde hij de bal ook nog tegen de lat. Hij was
zo gevaarlijk , dat de supporters van FC Utrecht het bijna vanzelfsprekend op hem
gemunt hadden. Hij wekte bij hen ergernis met zijn duikelingen. Maar wie na
afloop zijn gezwollen enkel bestudeerde , begreep dat hij geen toneel had
gespeeld.

Kezman verstevigde zijn positie op de topscorerslijst en heeft een
straatlengte voorsprong op de doelpuntenmakers van de concurrerende clubs. Met
zeventien treffers uit vijftien duels toont hij dit seizoen het gelijk van zijn
trainer Hiddink , die hem vertrouwen geeft door hem elke week een basisplaats te
garanderen. Hij voelt geen druk , speelt niet verkrampt en geniet weer op het
veld.

Vorig seizoen was hij nog een speelbal van de toenmalige coach Gerets. Die
voerde een omstreden want weinig succesvol wisselbeleid. Kezman moest vaak zijn
plaats afstaan aan Vennegoor of Hesselink , dezelfde speler met wie hij de
laatste weken zo vruchtbaar samenwerkt. De lange slungel uit Twente vervult de
rol van bliksemafleider met verve. Eindelijk weet Kezman zich in de rug gedekt
door een type stormram , zoals hij dat bij Partizan Belgrado gewend was. Bij PSV
moest hij in de aanval vaak samenspelen met de flegmatieke Bruggink of De Jong.
Geen ideale combinaties , geeft Kezman met een hoofdknik toe.

Vorig seizoen scoorde hij slechts vijftien keer in 27 duels. Hij raakte
gefrustreerd en zag een gedroomde transfer naar Juventus in rook opgaan. In zijn
debuutjaar bij PSV had hij nog opzien gebaard met 24 treffers in 33 wedstrijden.
Hij speelde zich in de schijnwerpers van buitenlandse topclubs , maar de
gedroomde transfer naar Spanje of Italie bleef uit.

Kezman beseft dat hij geduld moet hebben. Hij is pas 23 jaar en heeft nog
een half voetballeven voor de boeg. De vijandige sfeer in de Galgenwaard deed
hem denken aan de hectische taferelen op de Zuid-Europese velden. Hij wordt
erdoor geinspireerd. Vorig seizoen scoorde hij ook twee keer bij FC Utrecht. Dat
hij gisteren voor «hoerenjong» en «kut Joegoslaaf» werd uitgemaakt , deerde hem
weinig. In de Balkan is hij het nodige gewend. Wel maakte hij een spugende
beweging naar het vak met relschoppers van FC Utrecht.

Zijn huidige scoringsgemiddelde van 1.1 biedt weinig uitzicht op het
clubrecord , dat tevens als beste prestatie in het betaalde voetbal geldt. Coen
Dillen maakte in het seizoen 1956-1957 in totaal 43 competitiedoelpunten. Kezman
blijkt nog nooit van Dillen gehoord te hebben. Hij gelooft ook niet dat hij
diens scorereeks zal overtreffen. In het moderne voetbal lukt dat niet , luidt
zijn plausibele redenering. De aanvallers hebben minder ruimte dan voorheen en
krijgen daardoor minder doelkansen.

De even logische als pijnlijke vraag waarom de Joegoslavische goalgetter
alleen in de Nederlandse competitie zijn reputatie waarmaakt , werd gisteren met
een veelbetekenend «no comment» beantwoord. In de Champions League kwam hij dit
najaar in zes duels niet tot scoren , met vroegtijdige uitschakeling voor PSV tot
gevolg. Na enig doorvragen wilde hij wel een verklaring geven voor zijn
wisselvalligheid. De tegenstand in de Europese competitie is vele malen groter.
Daarbij had hij een paar keer pech met afronden en raakte hij steeds onzekerder
naarmate het bevrijdende doelpunt uitbleef.

Onder leiding van Kezman is PSV op nationaal niveau een belangrijke
titelkandidaat. Een week voor de uitwedstrijd tegen Ajax verkleinde PSV de
achterstand op de titelhouder tot een punt. In de wetenschap dat de Eindhovense
ploeg in de Arena in zes jaar nog nooit een competitiewedstrijd heeft verloren ,
belooft het een spannende topper te worden.

FC Utrecht

1

PSV

3

Ruststand 1-2. 2. Kezman 0-1, 5. Ooijer 0-2, 45. Van den Bergh 1-2, 66.
Kezman 1-3. Schds : Haverkort. Tsch : 17.800. Gele kaarten : Ooijer , Kezman en
Lucius ( PSV ) .


TAIL :
Voetbal ; Sport

