DOCUMENT : 100 of 123

PAPER : NRC Handelsblad

DATE : December 10, 2002


BYLINE : DOOR ONZE REDACTEUR GUUS VALK

SECTION : Binnenland ; Pg. 2

LENGTH : 976 words

DATELINE : DEN HAAG , 10 DEC.

BODY :

HEADLINE : «Scholen moeten meer openheid van zaken geven» ; Minister Van der Hoeven over inspectie van godsdienstles

Minister Van der Hoeven geeft de inspectie toestemming om godsdienstlessen
te bezoeken. «Worden daar de kernwaarden van ons land wel uitgedragen ? »

Ouders die in Nederland een school stichten , moeten zich een ding goed
realiseren , zegt demissionair minister Van der Hoeven ( CDA , Onderwijs ) .
«Bijzonder onderwijs betekent niet dat de deuren dicht moeten. Scholen zouden er
juist trots op moeten zijn om aan de buitenwereld te laten zien wat hun
identiteit is.»

Al weken staat Van der Hoeven onder druk van de Tweede Kamer om de
Onderwijsinspectie meer bevoegdheden te geven om voortaan ook het
godsdienstonderwijs te bezoeken. Nu gebeurt dat niet , maar rapporten van de
Algemene Inlichtingen- en Veiligheidsdienst ( AIVD ) en de inspectie zelf over het
islamitisch onderwijs maken volgens de Kamer meer controle op de
godsdienstlessen noodzakelijk. Een paar van de 37 scholen zetten hun kinderen
mogelijk aan tot fundamentalisme , stond in de rapporten. Over vijftien scholen
bestaan vraagtekens. Het CDA , net als de andere christelijke partijen
ChristenUnie en SGP , verzette zich tot vorige week nog tegen toezicht van de
overheid op de godsdienstles. Dat raakt immers aan het zwaarbevochten
grondwetsartikel 23 uit 1917, waarin staat dat de overheid de vrijheid van
richting van een school respecteert.

Vorige week ging CDA-fractievoorzitter Verhagen overstag. Een vorm van
toezicht op de godsdienstles is nodig om na te gaan of scholen hun leerlingen
wel de «kernwaarden» van de Nederlandse samenleving bijbrengen.

Partijgenoot en minister Van der Hoeven is ook voor meer toezicht van de
Onderwijsinspectie , zegt ze. Ze wil de bevoegdheden van de inspectie niet
verruimen , maar de rapporten rechtvaardigen dat de wet strenger wordt nageleefd.
«Er staat nogal wat in. Er zijn aanwijzingen dat enkele islamitische scholen
aanzetten tot discriminatie en dus artikel 1 van de Grondwet overtreden. Dat is
niet te tolereren. Maar ik wil geen onderscheid maken tussen christelijke en
islamitische scholen. Iedere school waarover signalen binnenkomen dat de wet
wordt overtreden , mag bezoek krijgen.»

Het CDA is «om» , lijkt het. Heeft de partij de problemen in het islamitisch
onderwijs in het verleden onderschat ?

«Gelukkig is het onderwerp sinds kort weer bespreekbaar. Niet alleen het
CDA , de hele politiek heeft jarenlang niet gepraat over de consequentie van ons
stelsel , namelijk dat bij vrijheid van richting ook verantwoording hoort. En dat
terwijl de wet de mogelijkheid al biedt om , als er klachten zijn , een inspecteur
op de godsdienstles af te sturen.»

Maar dat gebeurt nu niet. Wat gaat u doen om meer toezicht op de
godsdienstlessen te krijgen ?

«Het gebeurt niet of nauwelijks en er wordt al nooit over gerapporteerd. Dat
moet veranderen. Ik ga met de inspectie preciezer opschrijven wat zij al mag en
niet mag. Ik wil niet alleen dat ze beoordelen of er Nederlands wordt gesproken
of dat de kwaliteit van het lesmateriaal in orde is. Ik wil ook weten of
godsdienstleraren les geven binnen de grenzen van onze constitutionele normen.
De grens blijft bij de lesinhoud. Daar mag de inspectie zich in de godsdienstles
nooit over uitspreken. Een school mag best een orthodoxe signatuur hebben , daar
is niets mis mee.»

Wanneer mag de inspectie de godsdienstlessen bezoeken ? Zij ziet voor
zichzelf geen rol als «schoolrecherche».

«Ik wil ook niet dat ze zich uitlaten over godsdienstlessen in de reguliere
bezoeken , die jaarlijks plaatsvinden. Zij mogen wel in actie komen zodra er
signalen van ouders of leerlingen binnenkomen dat scholen aanzetten tot haat ,
zoals in de AIVD- en inspectierapporten staat. Of op een andere manier tijdens
de godsdienstles de wet overtreden. Ook wanneer de schoolleiding geen openheid
van zaken kan of wil geven over de identiteit van de school , mag de inspectie
zich op de hoogte stellen van wat daar gebeurt. Godsdienst is immers gewoon
onderdeel van het lesrooster en de identiteit van de school. En als de inspectie
zaken tegenkomt die echt niet kunnen , dan moet zij dat melden bij politie of
justitie.»

Maar dan bemoeit de overheid zich met de identiteit van de school , is het
bezwaar van de ChristenUnie en SGP.

«Dat is te defensief. Er is wel degelijk aanleiding voor zorg over wat er in
sommige godsdienstlessen gezegd wordt. Daar kunnen zij niet omheen.»

Hoe ziet u dat toezicht in de praktijk voor zich ? Mag de inspecteur rapport
opmaken als de godsdienstleraar zegt dat zijn geloof het enig ware is ?

«Dat zeggen ze allemaal , dus dat lijkt me geen probleem. Zolang hij anderen
maar het recht geeft iets anders te geloven.»

En als de leraar zegt dat de zielen van niet-gelovigen verloren zijn ?

( Ze denkt even na en zucht diep. ) «Ik zou het niet doen. Dan kom je in een
uitzichtloze casuistiek terecht over de uitverkiezing.»

Homoseksualiteit is een ziekte. Mag dat nog gezegd worden in de les ?

«Artikel 1 van de Grondwet staat die uitspraak niet toe. Nee dus.»

Regeringspartij VVD wil het stichten van nieuwe islamitische scholen
tegengaan. Een goed idee ?

«Wat een flauwekul. Dat kan natuurlijk nooit. Artikel 23 geeft iedereen de
vrijheid om zelf een school te stichten. Daar ga ik niet aan morrelen.»

En wat vindt u van het pleidooi van uw partijgenoot Verhagen om scholen die
aanzetten tot haat te sluiten ?

«Als een school financiele banden heeft met organisaties in bijvoorbeeld
Saoedi-Arabie of zich niet wil verbeteren , kan sluiten soms het enige middel
zijn. Naar de veertien islamitische scholen waar problemen aan het licht zijn
gekomen , komt een vervolgonderzoek door de inspectie. Als zij zich niet aan de
aanbevelingen houden die de inspectie straks doet , dan kan dat gevolgen voor de
bekostiging hebben.»

Minister Van der Hoeven

( Foto Roel Rozenburg )


TAIL :
Islam ; Basisonderwijs ; Onderwijs ; Levensbeschouwing ; Religie

