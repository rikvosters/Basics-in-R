DOCUMENT : 29 of 79

PAPER : NRC Handelsblad

DATE : December 12, 2002


BYLINE : DOOR MISCHA SPEL

SECTION : Kunst ; Pg. 10

LENGTH : 585 words

BODY :

HEADLINE : Meesterlijke fragmenten in Berlioz

Wat gebeurde er met het kindeke Jezus nadat Jozef en Maria met hem naar
Egypte vluchtten en voordat ze terugkeerden naar Israel ? In het evangelie van
Matteus blijft onduidelijk waar onderdak werd gevonden , bij Marcus , Lucas en
Johannes komt Christus« kindertijd uberhaupt nauwelijks aan bod. Bij componist
Hector Berlioz ( 1803-1869 ) ligt dat heel anders. In het derde deel van zijn
zelden opgevoerde »gewijde drieluik« L'enfance du Christ worden Jezus , Jozef en
Maria met open armen opgevangen door een Ismaelitisch gezin in het Egyptische
dorpje Sais , waar zelfs de kinderen des huizes het drietal warm ontvangen met
een frivool welkomstmuziekje voor twee fluiten en harp.

Komend jaar is Berlioz» tweehonderdste geboortejaar. Het Rotterdams
Philharmonisch Orkest memoreert dat met een Berlioz-cyclus , waarvan L'enfance du
Christ - deze week nog driemaal in Rotterdam te beluisteren - de eerste
productie is.

In vergelijking met andere grote vocale werken als La damnation de Faust ,
Romeo et Juliette of Les Troyens , is L'enfance du Christ een charmant maar
ietwat brokkelig curiosum , voortgekomen uit het overbekende , lieflijk archaische
herderskoor ( «L'adieu des bergers» ) dat Berlioz als grap componeerde voor een
vriendenavondje. Die grap mondde uiteindelijk uit in een avondvullend werk , maar
de fragmentarische ontstaansgeschiedenis heeft L'enfance du Christ wel getekend
- talrijke flarden onversneden muzikale genialiteit op zijn aller-Berliozst ten
spijt.

Het gegeven van een pasgeboren zoon lag dirigent Edo de Waart juist gisteren
zeer na aan het hart : hij werd 's ochtends opnieuw vader , eveneens van een zoon ,
waardoor de generale repetitie onder zijn leiding kwam te vervallen. Geheel
onmisbaar voor de finesses in samenspel , zuiverheid en klankbalans bleek die
generale niet. Enigszins tam was ook de invulling van de helse
kindermoordplannen van Herodes in het eerste deel , maar daar stonden
meesterlijke fragmenten - een hol voortstappende Marche nocturne - en talrijke
betoverende hobosoli van Alexei Ogrintchouk tegenover. Oorkrullend leuk bleek
ook het slangenbezweerderig , voortdurend van ritme wisselende hoboduet in de
interlude , die volgens het libretto moet illustreren hoe waarzeggers met
kabbalistische bewegingen geesten bezweren.

Mezzosopraan Delphine Haidan sprong op het laatste moment in voor Sarah
Connolly en verzorgde met haar moederlijk warme timbre een fraaie invulling van
vooral het wiegende kribbelied O mon cher fils. Naast de wat eenkleurige
vertelrol van tenor Richard Croft overtuigde Franz-Josef Selig als een
stentorale Herodes , haast sympathiek in zijn uiteindelijk zo bloeddorstige
angstdromen ( Chaque nuit ) . Bariton Russell Braun bleek een keurige Jozef , en een
goed aandeel was er ook van het betrokken zingende Nederlands Concertkoor - al
raakte het hondsmoeilijke a capella slotkoor aan de grenzen van wat een
professioneel orkest van geschoolde amateur-zangers mag verwachten.

Het Rotterdams Philharmonisch Orkest vervolgt haar Berlioz-festiviteiten
later dit seizoen met diens Symphonie fantastique en Requiem onder leiding van
Valery Gergjev , waarmee het orkest dan ook naar St. Petersburg reist.

Concert : Rotterdams Philharmonisch Orkest/Nederlands Concertkoor o.l.v. Edo
de Waart m.m.v. Richard Croft ( tenor ) , Russell Braun ( bariton ) , Franz-Josef
Selig ( bas ) en Delphine Haidan ( mezzosopraan ) e.a. Gehoord : 11/12 De Doelen ,
Rotterdam. Herh. : 12, 13 en 15/12, aldaar.


TAIL :
Klassieke muziek ; Kunst en Cultuur ; Kunst ; Muziek

