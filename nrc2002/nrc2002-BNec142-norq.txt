DOCUMENT : 142 of 201

PAPER : NRC Handelsblad

DATE : December 11, 2002


BYLINE : DOOR ONZE FINANCIELE REDACTIE

SECTION : Economie ; Pg. 15

LENGTH : 352 words

DATELINE : AMSTERDAM , 11 DEC.

BODY :

HEADLINE : Verzekeraar Achmea zet mes in banen

Verzekeringsconcern Achmea zet het mes in zijn personeelsbestand. De
eigenaar van onder meer Centraal Beheer en Avero schrapt volgend jaar in totaal
duizend van de 13.000 banen.

De financiele instelling sluit gedwongen ontslagen niet uit. Het concern
grijpt in bij het hypotheekbedrijf , de zorgactiviteiten en IT-onderdelen. Dat
heeft een woordvoerder van Achmea vanmorgen bevestigd.

Het banenverlies is inclusief de eerder aangekondigde 230 arbeidsplaatsen
die vervallen bij de pensioenactiviteiten. «We hebben een externe vacaturestop ,
tijdelijke arbeidscontracten zullen niet worden verlengd en er zullen banen
verdwijnen als gevolg van natuurlijk verloop. We kunnen echter geen garantie
geven dat er geen gedwongen ontslagen zullen vallen» , zegt de zegsman.

De vakbonden zijn boos over de plotseling aangekondigde sanering. «Wij
hebben al lange tijd gevraagd of er ingegrepen zou worden , maar het is steeds
ontkend door Achmea. Nu moeten we ineens in het interne personeelsblad lezen dat
er duizend banen verdwijnen» , zegt F. Polhout , bestuurder van FNV Bondgenoten.

Verzekeraar Achmea heeft op dit moment , net als andere financiele
instellingen , last van de malaise op de financiele markten. In juli maakte het
concern bekend dat de waarde van zijn aandelenbeleggingen in de eerste helft van
2002 met 248 miljoen euro onder de kostprijs was gedoken. Mede daardoor was de
nettowinst de eerste zes maanden van dit jaar afgenomen tot 21 miljoen euro ,
tegenover een nettowinst 197 miljoen euro over dezelfde periode in 2001.

Het bedrijf stelt dat de reorganisatie niets te maken heeft met de matige
prestaties van het bedrijf. «Het uitgangspunt is het behalen van
synergievoordelen» , aldus de woordvoerder. «Maar de economische situatie
onderstreept de noodzaak van de reorganisatieplannen.»

Begin november maakte Achmea al bekend dat het 230 banen schrapt bij de
pensioentak. Die ingreep is onderdeel van bezuinigingen die 50 miljoen euro
moeten opleveren. Hoeveel de totale operatie gaat opleveren , kan Achmea niet
zeggen.


TAIL :
Bank- en verzekeringswezen ; Economie ; Bedrijfstakken

