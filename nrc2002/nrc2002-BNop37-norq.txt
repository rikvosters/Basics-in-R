DOCUMENT : 37 of 44

PAPER : NRC Handelsblad

DATE : December 10, 2002


BYLINE : DOOR ANNERIEK DE JONG

SECTION : Opinie ; Pg. 10

LENGTH : 604 words

BODY :

HEADLINE : Marijnen vertilt zich aan zwart «Far Away»

Onontkoombaar. Choquerend. Bloedstollend. Volgens het Nationale Toneel is
Far Away dat en nog veel meer , ja , het stuk zou de theatersensatie in Londen
zijn. Wie raakt dan niet nieuwsgierig ? Een klein uur duurt Far Away slechts en
de bedoeling is dat wij het theater met grote verbluffing verlaten. Dat doen wij
ook , maar waarschijnlijk om andere redenen dan de makers hadden voorzien.

Want wat hier getoond wordt is verbijsterend braaf. IJverig etaleert
regisseur Franz Marijnen de slechtheid van de wereld en zijn eigen goedheid :
toneel als aflaat , als klef schietgebedje. Ik toon de immoraliteit , dus kom ik
met mijn hoogstaande moraal vast in de hemel - een dergelijke gedachte lijkt
Marijnen te drijven. Zijn kerstpreek dondert en donkert ; zwart is het toneel ,
zwart is het doek dat om de haverklap valt en zwart is de zaal elke keer dat wij
geduldig op de volgende donkerslag wachten.

Caryl Churchills stuk bestaat uit een heleboel korte scenes die ondanks de
met zoveel geheimzinnigheid omgeven changementen slechts een enkele keer
verrassen. Scene een kan er nog wel mee door. Een meisje logeert bij haar tante
op het rustige platteland waar zij niet kan slapen. Ze heeft een schreeuw
gehoord , in het schuurtje naast het huis , en ze heeft gezien hoe haar oom een
kind sloeg. «Hij heeft de mensen gered» , stelt de tante haar nichtje gerust ,
«hij sloeg alleen de verraders.» Wij toeschouwers weten wel beter. De vragen van
het meisje hebben ons reeds nadrukkelijk ingepeperd dat er om haar heen etnische
zuiveringen aan de gang zijn en de opvallendste scene , die met de hoeden , kan
ons nauwelijks meer verbazen.

Het maken van de hoeden neemt het grootste deel van de voorstelling in
beslag en daar de hoedenmakers al verklapt hebben dat er in de hoedenfabriek
«een hele hoop zaken niet in de haak zijn» en de hoeden voor een optocht bestemd
zijn , zijn wij voorbereid op de ook al aangekondigde schok. Een enorme stalen
poort gaat open en daarachter trekt een stoet gevangenen voorbij , halfnaakt maar
getooid met de kunstig ontworpen hoeden. Het artistieke statement dat Marijnen
in zijn voorstelling heeft gestopt komt er log en bombastisch uit : kunst mag
niet in de verkeerde handen vallen , luidt de vrome boodschap , kunst moet vrij
zijn en onafhankelijk van de staat met zijn repressieve terreur.

Een door de staat gesubsidieerde regisseur vergroot de staat uit tot een
monsterlijk regime en noemt dat engagement. Een schrijfster van op Engelse
scholen verplicht te lezen stukken bedoelt met Far Away dichtbij en haalt dat
regime haar land binnen , haalt de Balkanoorlog haar land binnen , plichtmatig en
schematisch en oneindig veel afstandelijker dan haar landgenote Sarah Kane deed
in het ook door Marijnen opgevoerde stuk Cleansed. In de laatste scene heeft de
oorlog van allen tegen allen zich uitgebreid tot de planten , de dieren en het
weer.

Helaas blijft deze poging tot absurdisme in een aanzet steken. Waar de
voorstelling had moeten beginnen , met een krankzinnige , allesverterende humor ,
houdt hij alweer op. Het door een echt klein meisje gespeelde meisje kan daar
niets aan doen. De buslading figuranten treft evenmin blaam. Petra Laseur , Bien
de Moor en Roef Ragas doen hun best. Maar Franz Marijnen vertilt zich aan
Churchills toch al zo demonstratief-zware zwartheid.

Voorstelling : Far Away , door het Nationale Toneel. Gezien : 7/12 Koninklijke
Schouwburg , Den Haag. Aldaar t/m 21/12, 19 en 21 uur. Inl 070-3181444 of
www.nationaletoneel.nl

Petra Laseur met Fay Lagerveld als het meisje in «Far Away» ( Foto Deen van
Meer )


TAIL :
Toneel ; Kunst en Cultuur ; Kunst ; Theater

