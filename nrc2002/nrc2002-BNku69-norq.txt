DOCUMENT : 69 of 79

PAPER : NRC Handelsblad

DATE : December 9, 2002


BYLINE : DOOR MISCHA SPEL

SECTION : Kunst ; Pg. 11

LENGTH : 1131 words

DATELINE : UTRECHT , 9 DEC.

BODY : 

HEADLINE : «Van deze concerten word ik nu al vrolijk» ; Lucas Vis programmeert de Nederlandse Muziekdagen met zijn eigen voorkeur

De Nederlandse Muziekdagen zijn dit jaar geprogrammeerd door Lucas Vis , 
dirigent en artistiek directeur van het Conservatorium van Amsterdam.

«Het publiek is behoudend , » zegt Lucas Vis. «Het wil weten wat het gaat
horen , en dus stuit het concept »nieuwe Nederlandse muziek« vaak op weerstand.
Ziedaar de functie van de Nederlandse Muziekdagen ! »

De Nederlandse Muziekdagen , een samenwerkingsverband van NPS radio , 
MuziekGroep Nederland , Gaudeamus en Muziekcentrum Vredenburg in Utrecht , worden
sinds 1995 jaarlijks ingevuld door een gastprogrammeur. Lucas Vis , dirigent en
artistiek directeur van het Conservatorium van Amsterdam , treedt dit jaar in de
voetsporen van musicoloog Leo Samama ( 2001 ) , componist Jan van Vlijmen ( 1999 ) , 
Han Reiziger ( 1998 ) , pianist/pedagoog Ton Hartsuiker ( 1997 ) , oud Radio
4-zendercoordinator Hans Hierck ( 1996 ) en dirigent Ed Spanjaard ( 1995 ) . Willem
Breuker stelt de muziekdagen samen in 2003.

«Het aardige van de opzet met gastprogrammeurs is dat de selectie strikt
persoonlijk mag zijn , » vindt Vis. «Ik heb als programmeur niet geprobeerd in
vijf dagen een »representatief« beeld te schetsen van de Nederlandse muziek.
Mijn muziekdagen bevatten muziek van Orlando di Lasso tot Guus Janssen , maar
zijn absoluut onvolledig. Het is mijn selectie van werken die ik graag weer eens
uitgevoerd zou zien. Laatst las ik dat muziek in wezen een conservatieve kunst
is. Dat is waar. Wanneer je een compositie leert kennen en die bevalt , wil je
dat werk opnieuw horen. Het gevaar is dus dat nieuwe muziek moeilijker een vaste
plaats vindt. Nederlandse componisten hebben in de 20ste eeuw tal van
prachtwerken gecomponeerd , die eenmalig worden uitgevoerd en dat is dat. Dat is
doodzonde , en daarin ligt denk ik ook het belang van de Nederlandse
Muziekdagen.»

De muziekdagen van Lucas Vis worden gepresenteerd als een «bruisend
muziekfeest ! » «Een vlot woord als »bruisend« zou ik zelf nooit hebben gekozen.
Maar een feest wordt het wel. Als ik de lijst met concerten doorblader wordt ik
bij voorbaat vrolijk. Ik zal ook bij alle concerten aanwezig zijn , om de stukken
zelf even kort mondeling toe te lichten. Daarna ben ik - zoals dat hoort na een
feest - waarschijnlijk gesloopt.»

De Nederlandse Muziekdagen openen woensdag met de wereldpremiere van de
multimedia-opera Tattooed Tongues van componist Martijn Padding ( 1956 ) . Lucas
Vis : «Die premiere stond voor deze periode al op stapel. Ik zou dus wel gek zijn
die niet bij de muziekdagen te betrekken. Paddings muziek is energiek , sprekend
en helder. Daar houd ik van , en die predikaten gaan ook op voor de meeste andere
werken die ik heb uitgekozen. Het is allemaal muziek die ook in de verstilde
momenten helder blijft. Misschien is dat wel een typisch Nederlands
karakteristiek. Louis Andriessen , Chiel Meijering , Theo Loevendie , Otto Ketting , 
Guus Janssen , Matthijs Vermeulen - ze zijn allemaal componisten van krachtige , 
klare en begrijpelijk muziek.»

«Het is toch ook opmerkelijk hoeveel jonge buitenlandse studenten compositie
juist hier komen studeren ? Dat kun je op twee manieren verklaren. Een : Nederland
is als componeerland zeer uitgesproken en dat trekt. Twee : het componeren is
hier zo sprekend dat het het landsbelang ontstijgt. Ik denk hoe dan ook dat men
in Nederland het componeren behoorlijk goed in de vingers heeft. Let wel , ik ben
geen filosoof of historicus , maar gewoon een praktisch mens met vijfendertig
jaar ervaring als uitvoerder van muziek. Het is moeilijk de observaties die je
daarbij opdoet te verwoorden. Muziek is immers juist datgene waarmee je zegt wat
met woorden niet gezegd kan worden.»

Spil van de tweede Nederlandse Muziekdag vormt een door Vis zelf
gedirigeerde uitvoering van de revolutionaire compositie De Staat van Louis
Andriessen , waarvan Vis in 1976 zelf de premiere dirigeerde. Vis : «Bij de eerste
gesprekken over de Muziekdagen was er een aantal composities waarvan ik wist dat
ik die wel erg graag in mijn programmering zou willen betrekken. De Staat is
weliswaar een van de schaarse twintigste-eeuwse Nederlandse composities die meer
zijn uitgevoerd dan een of twee keer , maar het is ook een sleutelwerk in onze
muziekgeschiedenis. De premiere was destijds onvergetelijk , een eye-opener ! In
1986 dirigeerde ik ook de tweede uitvoering , en als je dan ziet hoezeer de
kwaliteit van het muziekleven is toegenomen. Het onspeelbare was plots
speelbaar.»

«Nu het Nederlands Blazersensemble uit een nieuwe generatie musici is
samengesteld , blijft de uitdaging het vuur van destijds opnieuw te treffen.
Muziek moet bij elke uitvoering net zo nieuw en aangrijpend klinken als de
eerste keer.»

Het programma rondom De Staat eindigt met een popconcert en bevat verder
wereldpremieres van werken van Chiel Meijering en Arthur Sauer. «Ik wilde De
Staat plaatsen in een nieuwe context. De keuze voor deze twee componisten
ontstond na gesprekken met het Blazersensemble en Louis Andriessen. En pop tot
slot , dat klopt gewoon. De Staat is ook een werk dat je anders , feller speelt
dan we in de klassieke muziek gewend zijn.»

De Nederlandse Muziekdagen 2002 worden vrijwel integraal live uitgezonden
door de NPS op Radio 4. «Mijn vrijheid als programmeur was in die zin ook
»beperkt«. Alle muziekensembles van de omroep doen mee , maar ik ervaar dat
eerder als rijkdom dan als een beperking. Heel blij ben ik bij voorbeeld met een
op mijn verzoek nieuw samengestelde suite van koorpassages uit de opera Naima
van Theo Loevendie door het Groot Omroepkoor en het Radio Symfonie Orkest. Die
opera hoor je nooit meer , en dat is zeer ten onrechte.»

Niet uitgezonden op de radio wordt zaterdag het beiaardconcert vanaf de
Domtoren door Arie Abbenes , waarmee de vierde festivaldag opent. «Daarvoor moet
de belangstellende echt naar Utrecht. Abbenes speelt onder meer Diepenbrocks
Zegeklanken. Daarin duiken voortdurend flarden uit het Wilhelmus op , en die
waaien dan over de stad heen. Geweldig , toch ? »

«Ik ben geen humorist , maar humor en afwisseling zijn essentieel in een
programmering , denk ik. Dat is ook de reden dat ik me aangetrokken voel tot
componisten als Guus Janssen en Theo Loevendie , die als jazzmusici allebei een
avond komen jammen. En hetzelfde geldt voor de onorthodoxe cellist Ernst
Reijseger , die zondag een familieconcert verzorgt. De kruisbestuiving tussen
verschillende richtingen in de muziek kan me niet ver genoeg gaan. In deze
woelige tijden is muziek de kunst die ons kan helpen elkaar te begrijpen.»

Nederlandse Muziekdagen : 11 t/m 15/12 Muziekcentrum Vredenburg. Inl. : 
www.vredenburg.nl of www.nps.nl/nmd. Res. : ( 030 ) 2314544.

Lucas Vis : «Het componeren in Nederland is zo sprekend , dat het het
landsbelang ontstijgt.» ( Foto J[osol]rgen Krielen ) 


TAIL : 
Klassieke muziek ; Kunst en Cultuur ; Kunst ; Muziek

