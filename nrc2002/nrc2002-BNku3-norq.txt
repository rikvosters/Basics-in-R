DOCUMENT : 3 of 79

PAPER : NRC Handelsblad

DATE : December 14, 2002


BYLINE : DOOR ONZE REDACTEUR ERIK OUDSHOORN

SECTION : Kunst ; Pg. 8

LENGTH : 770 words

DATELINE : ROTTERDAM , 14 DEC.

BODY :

HEADLINE : KNVB : We beginnen niet aan dit soort flauwekul ; FC Zylyn moet werkloze en uitgerangeerde voetballers weer kans op profcontract geven

FC Zylyn streeft ernaar volgend seizoen mee te draaien in de eerste divisie.
Het team gaat alleen op bezoek en speelt geen thuiswedstrijden. De KNVB vindt
het plan «flauwekul».

Onder de slogan «de club met de grootste aanhang» wordt donderdag FC Zylyn
aan het bedrijfsleven gepresenteerd. Dit gebeurt in het Amsterdamse Hiltonhotel
op een bijeenkomst waar de Amerikaanse netwerkgoeroe Charles D.A. Ruffolo het
middelpunt vormt. Het team , dat als toevluchtsoord fungeert voor werkloze
voetballers alsmede spelers die bij hun club tussen de wal en het schip zijn
geraakt , wil volgend seizoen meedraaien in de eerste divisie. FC Zylyn , een
initiatief van onder meer trainer Fritz Korbach en het organisatiebureau
Overmars , speelt zijn thuiswedstrijden in het stadion van de tegenstander.
Werkloze voetballers kunnen zich zo in de kijker spelen , de clubs hebben er een
extra wedstrijd bij en wellicht meer inkomsten van een nog op te bouwen aanhang.
Er zijn inmiddels contacten gelegd met onder anderen Dennis Gerritsen , Twan
Scheepers , Leonard van Utrecht , Michel Langerak , Hans Visser , Wim de Ron en Rob
Matthaei.

Alle goede bedoelingen ten spijt , het plan heeft weinig of geen kans van
slagen. De KNVB liet de initiatiefnemers van FC Zylyn al mondeling weten dat het
team geen licentie krijgt. De organisatie voldoet immers niet aan de strenge
licentievoorwaarden en er wordt geen dispensatie verleend. De mening van
directeur betaald voetbal Henk Kesler over FC Zylyn laat aan duidelijkheid niets
te wensen over. «We beginnen niet aan dit soort flauwekul» , aldus Kesler.
«Overal is het profvoetbal gelokaliseerd in een stadion. Moeten wij in Nederland
nou zo nodig weer iets nieuws beginnen ? FC Zylyn heeft geen roots , geen cultuur
en geen binding met een stad. Bovendien is het ontbreken van een thuiswedstrijd
strijdig met de sportieve gedachte.» Elk initiatief in deze richting is zinloos ,
zegt Kesler. Zeker de presentatie in Amsterdam. «Ze kunnen zich de kosten
besparen en er beter een kerstboom van kopen.»

Maar de organisatie achter FC Zylyn laat zich niet zo snel uit het veld
slaan. «De afwijzing is een typische KNVB-reactie» , vindt interim-manager Henk
Hogeweg , in het dagelijks leven organisatie-adviseur. «Er zijn meer
accommodaties die niet aan de eisen voldoen. Nog meer stadions betekenen nog
meer onrendabele projecten. Dat willen wij niet , daaraan gaat het betaalde
voetbal kapot. Wij streven naar een hogere bezettingsgraad van de bestaande
accommodaties. Het is ook de vraag of er een binding met een stad moet zijn. Dat
heeft het Nederlands elftal ook niet. Laat het publiek beslissen of FC Zylyn
bestaansrecht heeft.»

Dat de KNVB het plan niet serieus neemt is volgens Hogeweg een
«ongelooflijke diskwalificatie» van de werkloze profvoetballer. «Deze categorie
spelers wordt door de voetbalbond de losers van het systeem genoemd. Zij hebben
het niet gered , daarom staan ze langs de kant. Dat is niet waar. Ze zijn simpel
wegbezuinigd. Geruimd , zoals je met varkens doet.»

Buiten de asielfunctie dragen de initiatiefnemers ook een boodschap uit.
Hogeweg : «Het betaalde voetbal is ziek. Hoe kan het dat overal clubs op de rand
van het faillissement balanceren ? Dat komt deels door de grootheidswaan van
bestuurders. Ajax moest naar de beurs ; nu is het de eerste club die een
toezichthouder nodig heeft. Hoe kan een landskampioen en bekerhouder met de best
opgeleide spelers 25,8 miljoen euro verlies lijden ? Een volkssport is big
business geworden op een ongezonde manier. In de stadions wordt nauwelijks
gejuicht door de aanwezigheid van zoveel sponsors die steeds vaker de dienst
uitmaken.»

FC Zylyn denkt in de eerste divisie een budget nodig te hebben van 2,5 tot 3
miljoen euro per seizoen. Als het team geen licentie krijgt , wil het zich als
sparringpartner opwerpen voor oefenwedstrijden maar ook activiteiten als clinics
gaan verzorgen. Hogeweg : «Voor zo'n touringteam hebben we 250.000 tot 500.000
euro per jaar nodig. Sponsors , die wij een businessnetwerk kunnen bieden , moeten
dit gaan betalen. We willen wat gaan doen op het gebied van merchandising. En
een real-lifesoap op tv brengen van FC Zylyn-spelers.»

Maar sterallures zijn uit den boze. «De spelers van FC Zylyn moeten ambities
hebben om weer een profcontract te verdienen» , meent Hogeweg. «Ze ontvangen geen
salarissen en premies , maar worden op dezelfde wijze beloond. Zo krijg je geen
scheve gezichten. Wij willen ook geen spelers die met een Ferrari naar de
training komen en vervolgens lopen te lanterfanten op het veld.»


TAIL :
Werkgelegenheid ; Voetbal ; Sport ; Economie ; Sociale Economie

