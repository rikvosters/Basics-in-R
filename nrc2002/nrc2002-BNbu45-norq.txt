DOCUMENT : 45 of 111

PAPER : NRC Handelsblad

DATE : December 12, 2002


BYLINE : DOOR EEN ONZER REDACTEUREN

SECTION : Buitenland ; Pg. 5

LENGTH : 347 words

DATELINE : ROTTERDAM , 12 DEC.

BODY :

HEADLINE : 18,65 euro per persoon per jaar

Een van de meest gestelde vragen over de uitbreiding is : wat kost het ons ?
De financiering van de uitbreiding is geregeld tot en met het jaar 2006. In de
jaren tot toetreding ( op 1 mei 2004 ) wordt zogenoemde pre-toetredingssteun
verleend. Die bedraagt momenteel ongeveer 7 miljard euro per jaar voor alle
kandidaat-landen tezamen. ( Dat zijn er dertien : de «tien» plus Bulgarije ,
Roemenie en Turkije ) . Wie dat omslaat over de circa 375 miljoen inwoners in de
EU-15 komt uit op een bijdrage van 18,65 euro per persoon per jaar.

Voor de financiering van de uitbreiding met tien landen vanaf mei 2004 tot
en met 2006 is ( in het voorstel van EU-voorzitter Denemarken ) in totaal circa
41,5 miljard euro nodig. Daar staan afdrachten ( zeg maar contributies ) van de
nieuwe lidstaten tegenover , tot een bedrag van in totaal circa 13,5 miljard euro
over dezelfde drie jaar. Per saldo komt dat dus neer op 28 miljard euro , ofwel
gemiddeld 74,65 euro per persoon in drie jaar , ofwel 24,90 euro per persoon in
de «oude» EU per jaar.

Voor de 16 miljoen Nederlanders is de uitkomst anders , omdat Nederland
verhoudingswijs meer aan de EU afdraagt dan het van de EU aan middelen ontvangt.
Het gaat dan over het saldo van het totaal van de afdrachten aan en de
ontvangsten van de EU , dus niet alleen over de uitbreiding. Voor Nederland is
dit saldo momenteel 3,3 miljard euro negatief. Dat komt neer op een EU-bijdrage
van 206 euro per inwoner in 2002. In de periode van 2004 tot en met 2006 loopt
dit saldo op tot 4,8 miljard euro negatief per jaar , wat neerkomt op een
EU-bijdrage van 300 euro per Nederlander per jaar.

De financiering van de EU na 2006 is nog niet geregeld , al is daar op de
jongste Eurotop in Brussel al wel een voorschot op genomen door afspraken te
maken over bevriezing van de landbouwuitgaven op het niveau van 2006 met
maximaal 1 procent inflatiecorrectie per jaar. De EU-begroting voor de jaren
2007-2013 moet in 2005 worden beklonken.


TAIL :
Topconferenties ; Binnenlandse politiek ; Buitenlandse betrekkingen ;
Politiek en Staat ; Buitenlandse Betrekkingen

