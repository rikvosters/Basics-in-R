DOCUMENT : 44 of 79

PAPER : NRC Handelsblad

DATE : December 11, 2002


BYLINE : HB

SECTION : Kunst ; Pg. 11

LENGTH : 299 words

BODY :

HEADLINE : Kostuum vecht zelf

Van sterke scenario's moeten de films met de elastieken actieheld Jackie
Chan het zelden hebben. Ook het verhaal van het in Canada opgenomen The Tuxedo ,
het regiedebuut van reclamefilmer Kevin Donovan , komt moeizaam op gang , en hangt
van de onwaarschijnlijkste plotwendingen aan elkaar. Geeft allemaal niets , want
Jackie heeft andere verdiensten in de aanbieding. Dit keer speelt hij een
onhandige chauffeur die zich tot de Gelaarsde Kat ontpopt. Zijn markies van
Carabas is een James Bond-achtige geheim agent die midden in zijn droomhuis een
smoking in een vitrine heeft staan. Wat er ook gebeurt , niemand mag die smoking
ooit aanraken. Maar als Jackie plotseling zijn baas moet vervangen , trekt hij
het ding toch maar aan , en ontdekt dat de smoking alles vanzelf doet : vechten ,
elke dans perfect uitvoeren , swingen als James Brown ( in een opmerkelijk
gastrolletje , waarin hij vooral buiten westen geslagen wordt ) .

De atletische strapatsen van Jackie in het toverkostuum grenzen aan het
ongelofelijke , vooral als je weet dat de ster weinig wil weten van
computereffecten , en des te meer van het soort draad-stunts dat we uit
Hongkong-films kennen en door Crouching Tiger , Hidden Dragon tot kunst werd
verheven.

Chans partner in de misdaadbestrijding is de graatmagere Jennifer Love
Hewitt , een ster in opkomst , die het vooral goed doet wanneer ze eerst een bril
moet dragen en daarna toch aantrekkelijk blijkt te zijn. Hun gemeenschappelijke ,
naar wereldheerschappij strevende vijand is een fabrikant van mineraalwater die
het kraanwater wil vergiftigen. Kortom , het scenario dat doet er niet toe , het
gaat om voeten- en vuistenwerk.

The Tuxedo. Regie : Kevin Donovan. Met : Jackie Chan , Jennifer Love Hewitt ,
Jason Isaacs. In 44 bioscopen.


TAIL :
Film ; Kunst en Cultuur ; Kunst

