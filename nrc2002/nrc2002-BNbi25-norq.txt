DOCUMENT : 25 of 123

PAPER : NRC Handelsblad

DATE : December 13, 2002


BYLINE : DOOR ONZE POLITIEKE REDACTIE

SECTION : Binnenland ; Pg. 3

LENGTH : 428 words

DATELINE : KOPENHAGEN/DEN HAAG , 13 DEC.

BODY :

HEADLINE : Korthals «goede minister en loyale collega» ; Premier betreurt vertrek

Premier Balkenende «betreurt» het aftreden van minister Korthals van
Defensie. Volgens Balkenende ( CDA ) is met Korthals «een goede minister en loyale
collega» uit het kabinet gestapt.

Hij gaf zijn reactie gisteren in de marge van de EU-top in Kopenhagen.

Demissionair minister Korthals ( VVD ) nam gisteren zijn besluit als gevolg
van de conclusie van de parlementaire enquetecommissie bouwnijverheid , dat hij
de Tweede Kamer vorig jaar als bewindsman van Justitie verkeerd informeerde.
Korthals zei het oordeel van de commissie niet te delen , maar vond dat het
ministerie van Defensie bij de huidige reorganisatie geen «manke» minister kan
gebruiken.

«Ik betreur dat het zover is gekomen , maar onder deze omstandigheden
respecteer ik zijn besluit» , zei Balkenende gisteren. «Het is altijd triest als
een minister zo moet opstappen , maar we moeten wel door.»

Balkenende vindt de situatie van Korthals niet vergelijkbaar met die van
LPF-minister Nawijn , die onder vuur kwam na negatieve uitlatingen over het
parlement. De LPF-minister overleefde deze week een motie van wantrouwen. «Ik
zou niet alles op een hoop willen gooien» , aldus Balkenende. «Het gaat hier om
een enquetecommissie. Hij had kunnen wachten tot het debat in de Kamer , maar ik
respecteer dat hij nu al is vertrokken.»

Ook in de Tweede Kamer is met «respect» gereageerd op het vertrek van
Korthals. Alleen LPF-leider Herben zegt dat Korthals niet had hoeven te
vertrekken. «Er valt hem niet veel te verwijten. De argumenten tegen hem zijn
flinterdun.» Herben steunt Korthals in de overweging dat zijn positie als
minister te veel verzwakt is.

VVD-leider Zalm oordeelt dat het vertrek van Korthals «een continue
discussie rondom de persoon Korthals voorkomt». Ook volgens CDA-fractieleider
Verhagen is het voordelig aan het aftreden van Korthals dat de discussie «nu
niet over personen gaat , maar over de inhoud , het veranderen van de cultuur rond
de bouw.» Verhagen noemt het vetrek van Korthals «begrijpelijk.»

PvdA-leider Bos spreekt van een «onvermijdelijk» ontslag. «Ik had graag met
hem gedebatteerd over de bouwfraude , maar de conclusie zou hetzelfde zijn
geweest.» SP-leider Marijnissen verwijt Korthals als minister van Justitie «niet
veel interesse» te hebben getoond voor de zaak van de Schipholtunnel. D66-leider
De Graaf vindt het aftreden van Korthals terecht. «Hij heeft als minister van
Justitie wel vaker de Kamer verkeerd geinformeerd» , aldus De Graaf.


TAIL :
Fraude en corruptie ; Bouwnijverheid ; Economie ; Bedrijfstakken ; Recht ;
Criminaliteit ; Delicten

