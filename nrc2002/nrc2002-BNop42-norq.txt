DOCUMENT : 42 of 44

PAPER : NRC Handelsblad

DATE : December 9, 2002


SECTION : Opinie ; Pg. 9

LENGTH : 506 words

BODY :

HEADLINE : De erfgenamen

Met taferelen die doen denken aan een ruziende klaverjasvereniging in het
dorpshuis lijkt de nieuwe politiek , nog geen zeven maanden geleden stormachtig
het parlement binnengekomen , al weer afscheid te nemen van Nederland. Het
afgelopen weekeinde was voor zowel de Lijst Pim Fortuyn als Leefbaar Nederland
het moment van de ontknoping. Beide partijen moesten hun lijsttrekker aanwijzen ;
bij beide partijen had dit besluitvormingsproces nog maar heel weinig te maken
met serieuze politiek.

Bij de LPF viel zaterdag de keuze voor het lijsttrekkerschap alsnog op Mat
Herben , de man die zich al vaker als redder in nood van de partij manifesteerde.
Hij neemt de plaats in van de eerder aangewezen minister Nawijn , die zich
afgelopen vrijdag terugtrok. Nawijn was overigens ook al zoveelste keus na de
perikelen rond ( toen nog ) minister Heinsbroek. De negatieve wijze waarop Nawijn ,
nog altijd minister , zich zaterdag meende te moeten uitlaten over het
functioneren van de Tweede Kamer , toonde nog eens aan dat gevoel voor
verhoudingen bij hem ver is te zoeken. Ook wat dat betreft is het ontbreken van
de naam Nawijn op een verkiesbare plaats van de LPF-lijst geen gemis. De
chaotische gang van zaken bij de LPF van de afgelopen tijd was een illustratie
van een beweging in verval. Het had weinig meer te maken met politieke idealen
of politieke missie , des te meer met persoonlijke agenda's.

Voor Leefbaar Nederland geldt hetzelfde verhaal. Hier kreeg de zwanenzang
een een nog hilarischer karakter toen op het laatse moment Emile Ratelband werd
ingezet. Dat het publiek de politiek serieuzer neemt dan het bestuur van
Leefbaar Nederland bleek tijdens de rondgang van Ratelband langs de achterban.
Hij trad op voor hoofdzakelijk lege stoelen. Tijdens de ledenvergadering moest
hij het gisteren afleggen tegen de onbekende Haitske van der Linde.

Al met al verdwijnt de nieuwe politiek in zijn diverse gedaanten even snel
van het toneel als zij begin dit jaar verscheen. De machtsfactor die de LPF na
de verkiezingen van 15 mei vormde , is verschrompeld tot een niet terzake doend
gezelschap onderlinge ruziemakers. Het signaal dat de kiezers wilden afgeven was
het signaal van Pim Fortuyn. Zijn erfgenamen of ze nu in de LPF dan wel in
Leefbaar Nederland zitting hadden hebben op een enkele uitzondering na vooral
hun eigen incompetentie getoond.

Politiek is een vak , luidt al gauw de conclusie na het zoveelste echec van
nieuwkomers in de politiek. En inderdaad , politiek is meer dan alleen maar iets
roepen en vinden. Dat hebben de LPF en Leefbaar Nederland pijnlijk ondervonden.
De boodschap van dezelfde nieuwkomers heeft de «oude» politiek bij de afgelopen
verkiezingen op niet mis te verstane wijze duidelijk gemaakt dat politiek meer
is dan besturen. De politici van «de nieuwe orde» lijken zichzelf te hebben
uitgeschakeld. Maar dat geldt niet voor de oorzaken van hun aanvankelijke
succes.


TAIL :
Politieke partijen ; Recht ; Politiek en Staat ; Staatsrecht ; Gemeenten ;
Binnenlandse Politiek ; Lokale Politiek

