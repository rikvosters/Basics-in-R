DOCUMENT : 32 of 44

PAPER : NRC Handelsblad

DATE : December 10, 2002


SECTION : Opinie ; Pg. 9

LENGTH : 1325 words

BODY : 

HEADLINE : Politici begrijpen potentie internet nog steeds niet

Het integreren van internet in het politieke stelsel als een «Derde Kamer»
waar de discussie tussen burgers plaatsvindt , is een eenvoudige stap om de kloof
tussen burgers en politiek te dichten , vindt Reinder Rustema.

In de massamaatschappij van de twintigste eeuw , met massabewegingen en
massamedia , waren politieke partijen praktische instrumenten om de belangen van
de massa's te kanaliseren. Politieke partijen waren noodzakelijk omdat er geen
middelen bestonden om grote aantallen burgers deel te laten nemen aan het
nationale politieke debat. Kranten en pamfletten brachten de massa's op de
hoogte en de massa's stemden zoals massa's dat doen : massaal.

De maatschappij is intussen veranderd en er zijn geen massa's meer om te
emanciperen , hoogstens individuen. Individuen die geobsedeerd zijn met de
profilering van hun uniciteit. Iedereen wil verschillend van elkaar zijn , wil
niets met onbekenden te maken hebben en stelt zijn eigen particuliere belangen
boven die van anderen. De schaarste is nu eerder te vinden op het relationele
vlak ( aandacht en «respect» ) dan op het materiele. De daaruit voortvloeiende
conflicterende belangen worden nu voornamelijk op straat uitgevochten in plaats
van in het parlement.

Nu er geen strijdpunten meer zijn waarmee massa's gewonnen kunnen worden , 
zijn politieke partijen per definitie niet in staat hun tegenstrijdige belangen
te representeren. Massa's zijn nu juist te vinden op wereldniveau , in de vorm
van immigratiestromen richting het welvarende westen. Om daar slagvaardig mee om
te kunnen gaan zijn de politieke partijen achterhaalde middelen. In plaats van
de grote diversiteit aan genuanceerde oplossingen die 150 verschillende
individuen in een Kamerdebat kunnen inbrengen , worden de standpunten nu per
partij bepaald op een manier om een massa aan te spreken. En dan hebben we het
over partijen waarvan er maar een handvol zijn en een massa die niet meer
bestaat. Zo kan geen inhoudelijke discussie worden gevoerd.

Er is een betere weg. Dankzij internet is het wel mogelijk om grote
aantallen individuen met elkaar in debat te laten gaan. Het gaat dan niet om
stemmen op politieke partijen via internet , het gaat om inhoudelijke bijdrages , 
meedenken en meepraten. De debatten op internet laten snel en duidelijk zien wat
burgers als problemen ervaren.

Zeker drie jaar voor de LPF ten tonele kwam , was het LPF-gedachtegoed al
uitstekend vertegenwoordigd op internet in de nieuwsgroep nl.politiek. De
massamedia en de politieke partijen daarentegen reageerden echter geschokt toen
dit naar buiten kwam. Dat terugkeren naar de oude situatie onmogelijk is , is nog
onvoldoende doorgedrongen bij de politieke partijen.

De hausse rondom Pim Fortuyn maakte een belangrijke tekortkoming bij de
politieke partijen en reguliere media duidelijk. Leiders zijn belangrijker dan
ooit. Thema's brengen geen massa's meer in beweging. Alleen individuen met een
aansprekend verhaal kunnen dat nog doen.

Zolang de televisie het belangrijkste medium is om individuen te informeren
zal daar weinig in veranderen. Politieke partijen doen vrolijk mee aan de
persoonlijkheidscultus en denken dat het van levensbelang voor de partij is om
de juiste personen met uitgekiende marketingcampagnes aan te prijzen. Puur om de
inhoud kan het niet gaan , daar leent het medium zich niet voor. Om processen en
ontwikkelingen «in beeld» te brengen , is het woord en niet het beeld
noodzakelijk. Bij voorkeur het geschreven woord , omdat dit ook de tijd laat voor
reflectie bij de lezer.

De mogelijkheden van internet worden in dit verband volledig genegeerd.
Illustratief is een wereldberoemd internetexperiment waar politici niet van
hebben geleerd. In 1994 werd in de aanloop naar de Amsterdamse
gemeenteverkiezingen De Digitale Stad opgericht. Het doel was de kloof tussen
politiek en burger te verkleinen door elke burger met een computer met modem
toegang te geven tot een virtuele stad. Daar kon men onderling discussieren , 
informatie raadplegen en zelfs e-mail versturen. Burgers vonden het geweldig met
elkaar te communiceren , en het vinden van informatie was ook handig. Politici
grepen deze kans om in contact te treden met burgers niet aan. Ze waren trots op
het initiatief , en het was mooi om burgers te informeren langs deze weg. Verder
niet.

Ook nu hebben politici de potentie van internet nog steeds niet begrepen. Ze
zijn trots op hun eigen homepage en zijn onder de indruk van de e-mail ( of
hatemail ) die ze ontvangen , maar ze zoeken de burgers niet zelf op. Op geen
enkel webforum , in geen enkele nieuwsgroep stellen politici vragen aan burgers.
Politici denken dat communiceren met burgers betekent dat je ze dingen moet
vertellen of «verkopen» via de massamedia. Luisteren doen ze alleen naar elkaar , 
naar lobbyisten , naar ambtenaren en naar de partijtop.

Dan is het niet verwonderlijk dat de burger zich buitenspel gezet voelt als
kijker naar de politieke soapserie. In zo'n positie kan je alleen maar hopen dat
een uitgesproken personage voor wat leven in de brouwerij kan zorgen.

Laat politici niet langer hun tijd verspillen met de strijd om de aandacht
van de camera. Ze zijn hard nodig als leiders met visies voor de lange termijn.
Het is aan de televisie om dat te vertalen in heldere taal. Het is de taak van
de publieke omroep de burgers geinformeerd en betrokken te houden in plaats van
het produceren van dagelijkse afleveringen van de politieke soap.

De inhoudelijk geinteresseerden weten de details wel te achterhalen via
internet en de geschreven pers. Dat te weinig mensen inhoudelijk geinteresseerd
zouden zijn , is een illusie. Iedere burger is in bepaalde onderwerpen
geinteresseerd wanneer zijn of haar professionele bestaan of directe
levensomstandigheden afhangen van politieke beslissingen. Voor elk onderwerp is
wel een bijbehorende discussie op internet te vinden of op te richten.

Natuurlijk is het wel een probleem dat discussies op internet vaak
discussies tussen gelijkgestemden zijn. Politieke discussies vertonen alle
kenmerken van klassieke «borrelpraat». Het komen tot besluiten online is zelfs
zo goed als onmogelijk. Zodra de uitkomst van een online discussie een
daadwerkelijk gevolg krijgt , in het extreemste geval in de vorm van een online
voorbereid wetsvoorstel , dan verandert de borrelpraat in een bruisende discussie
van betrokkenen in een samenzwering. De uiteindelijke besluitvorming heeft
plaats op de plek die daar voor is opgericht , de Tweede Kamer. Deelname aan een
discussie is louter op inhoudelijke gronden gebaseerd en het overstappen naar
een andere «gelijkgestemden» is goed mogelijk zonder gezichtsverlies.

Het is aan de volksvertegenwoordiger om te kiezen uit al deze discussies en
opties , het is aan hem of haar om leiderschap te tonen. Het internet zou een
«Tweede Kamer» moeten opleveren zonder coalitievorming tussen partijen en zonder
«partijdiscipline» , maar met 150 individuen die «zonder last of ruggespraak»
constructief denken en onderhandelen over de inrichting van dit land met de
lange termijn voor ogen. De mannen en vrouwen die goed functioneren in deze
omstandigheden , vertrouwen wekken met coherente langetermijnvisies kunnen
rekenen op de meeste stemmen.

De politicus die deelneemt aan het debat op internet , dat zo als een «Derde
Kamer» kan functioneren , hoeft geen rekening te houden met een of andere
onduidelijke compromistekst die een partij voor desintegreren moet behoeden.
Ieder heeft zijn eigen verkiezingsprogramma op een website staan en onderhoudt
deze zelf.

Op derdekamer.net komt dan een kieslijst met onafhankelijke kandidaten die
zeven dagen per week in contact staan met hun achterban. Dat hoeft niet eng te
zijn , zeker niet voor een volksvertegenwoordiger die vertrouwen in het volk
heeft.

R. Rustema is docent internetgeschiedenis en cultuur.


TAIL : 
Internet ; Politiek en staat ; Wetenschap en Techniek ; Technische
Wetenschappen ; Informatica ; Computernetwerken

