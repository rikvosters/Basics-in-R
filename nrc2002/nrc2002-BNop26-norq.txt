DOCUMENT : 26 of 44

PAPER : NRC Handelsblad

DATE : December 11, 2002


SECTION : Opinie ; Pg. 7

LENGTH : 989 words

BODY :

HEADLINE : Grotere EU mag rivaliteit geen kans geven

Te gemakkelijk wordt vergeten dat de nieuwe lidstaten van de Europese Unie
niet alleen financiele steun uit Brussel krijgen , maar ook volledig zullen
bijdragen tot de verdere ontwikkeling van de EU , vinden Mikulas Dzurinda , Peter
Medgyessy , Leszek Miller en Vladimir Spidla.

Na ruim vier jaar intensieve besprekingen en nog veel meer jaren van
voorbereidingen zien wij op dit moment dat geschiedenis wordt gemaakt. We weten
dat de komende besluiten over de uitbreiding van de Europese Unie op de top in
Kopenhagen deze week zullen leiden tot een vreedzamer , vriendschappelijker en
bemoedigender toekomst voor alle burgers van Europa. Die uitbreiding is een
investering in de toekomst op basis van aanvaarding van ons gemeenschappelijke
verleden. Een aantal Europese landen zal weer terugkeren naar huis , naar Europa.

De Europese landen hebben in de loop der eeuwen tal van oorlogen gevoerd.
Miljoenen onschuldigen zijn het slachtoffer geworden van ongebreidelde
nationalistische ambities. We hebben onze les geleerd. Onze toekomst hangt af
van integratie , niet van rivaliteit en overheersende nationale gevoelens. Wij
zijn bereid ons aandeel te leveren in de opbouw van dit nieuwe Europa. Ons deel
van de wereld vergt niet minder maar meer democratie , geen oppervlakkiger maar
een diepgaander mondiale samenwerking. We moeten de democratie en mondialisering
menselijker maken. Meer rechten , meer verantwoordelijkheid en meer kansen : daar
draait het nieuwe Europa om.

We zijn het in bijna dertig onderhandelingshoofdstukken eens geworden over
een enorme reeks thema's - van het vrije verkeer van kapitaal tot het milieu. We
hebben aan weerskanten van de onderhandelingstafel reusachtige investeringen
gedaan om te zorgen dat de uitkomst een succes is. We lijken nog maar enkele
stappen te hoeven zetten om in Kopenhagen voldaan te zijn.

Maar die laatste stappen zijn wel van doorslaggevend belang. Die kunnen het
hele proces maken of breken en onze gezamenlijke krachtsinspanningen van de
afgelopen tien jaar bekrachtigen of ondergraven. Het is noodzakelijk dat visie ,
staatsmanschap en pragmatisme hand in hand gaan. Er moeten essentiele besluiten
worden genomen om te zorgen voor een gezonde groei , macro-economische
stabiliteit en eerlijke concurrentievoorwaarden voor landbouwproducenten , van de
kust van Portugal tot de Baltische staten. De waarlijk historische dimensies van
de grootste uitbreiding van Europa moeten tot uiting komen in het algehele
financiele pakket dat aan deze operatie wordt verbonden.

Onder de huidige vijftien leden bestaat de opvatting dat dit een kostbare
uitbreiding zal worden en dat ze de broekriem moeten aanhalen als ze ons welkom
heten in hun midden. Dat is niet het geval. Er mag niet vergeten worden dat de
nieuwe lidstaten niet alleen EU-steun zullen krijgen , maar ook volledig zullen
bijdragen tot de verdere ontwikkeling van de EU. Wij zullen net zo zijn als elke
andere lidstaat. Zelfs als we uitgaan van de stroom EU-gelden die Denemarken als
voorzitter voor ogen staat , zullen de tien nieuwe leden van 2004 tot 2006 netto
twaalf miljard euro ontvangen. Dat staat gelijk aan ongeveer 0,05 procent van
het gezamenlijke bruto nationaal product van de huidige EU.

Wij beseffen terdege dat we tot de Unie toetreden op een moment dat deze
voor wezenlijke veranderingen staat. Maar de geschiedenis is een eenmalige
gebeurtenis. Het is de moeite waard om over het verleden heen te stappen en een
nieuw hoofdstuk met de Unie te openen. Het financiele kader van de EU dat in
1999 is vastgesteld in Berlijn biedt mogelijkheden die ten volle moeten worden
verkend. Jarenlang is ons voorgehouden dat het akkoord van Berlijn de financiele
bijbel is. En hoewel die maar voorziet in een geleidelijke invoering van
landbouwsteun en structurele hulp uit het EU-budget , hebben wij ons daarbij
neergelegd. Maar er is sinds Berlijn wel iets veranderd. Er zullen in 2004 tien
landen tot de EU toetreden , terwijl Berlijn een aansluiting van zes landen in
2002 voorzag. Daar is al voor gespaard en binnen de plafonds van Berlijn voor
2004-2006 zijn daarvoor de middelen nog beschikbaar , bovenop de eerder gedane
voorstellen aan de kandidaten.

Wij zijn vooral bang voor een mogelijk liquiditeitsprobleem als de
toetredingsvoorwaarden niet verbeteren. Er wordt van ons verwacht dat we meteen
na toetreding een volledige bijdrage aan de EU-begroting betalen , maar het zal
maanden , zo niet jaren vergen voordat de EU-geldstroom op gang komt. Dit
probleem is bij vorige uitbreidingen opgelost , ook toen in 1995 veel rijkere
landen lid van de EU werden. Alle resterende middelen die in de begroting van
Berlijn zijn voorzien moeten worden aangewend om het liquiditeitsprobleem in de
jaren 2004-2006 te verlichten en het pakket rechtstreekse betalingen aan de
boeren te verbeteren.

De landbouw is een belangrijke en gevoelige sector van onze economieen. Wij
hadden een gezamenlijk grondbeginsel tijdens onze toetredingsonderhandelingen :
we wilden erop toezien dat onze boeren op de gezamenlijke markt een eerlijke
concurrentiepositie hebben. De huidige lidstaten zouden het voor zichzelf niet
anders wensen. Natuurlijk ging de discussie voor een groot deel over de
rechtstreekse betalingen en het voorgestelde invoeringsschema daarvan. Hoe wij
ook denken over rechtstreekse inkomenssteun , het is nu eenmaal een onderdeel van
het gemeenschappelijk landbouwbeleid. We zijn weliswaar niet gelukkig met de
voorgestelde geleidelijke invoering van de rechtstreekse betalingen , maar we
zijn er in beginsel mee akkoord gegaan. Wij hebben er vertrouwen in dat de
huidige EU-leden inzien welke kans er voor ons allen ligt : de kans tot vorming
van een Europa van wederzijds vertrouwen , van samenwerking en stabiliteit.

De schrijvers zijn respectievelijk premier van Slowakije , Hongarije , Polen
en de Tsjechische Republiek.


TAIL :
Buitenlandse betrekkingen ; Binnenlandse politiek ; Politiek en Staat

