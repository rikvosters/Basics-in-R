DOCUMENT : 186 of 201

PAPER : NRC Handelsblad

DATE : December 9, 2002


BYLINE : DOOR ONZE CORRESPONDENT

SECTION : Economie ; Pg. 13

LENGTH : 372 words

DATELINE : BERLIJN , 9 DEC.

BODY :

HEADLINE : Geen grappen bij de strengste Duitse baas

De woorden «creativiteit» en «innovatie» vindt ze verdacht.
Managementconcepten als «platte hierarchie» , «emotionele intelligentie» en
«teamspirit» zijn haar een gruwel. De 30-jarige ondernemer Judith Mair zet inop
prestatie , discipline , duidelijke regels en werkdagen van negen tot zes uur.

Mair , partner in de Keulse reclamebureau «Mair u.a.» , heeft de strijd
aangebonden met de managementmythes uit de inmiddels vervlogen dagen van de
Nieuwe Economie en is daarbij zelf en passant uitgegroeid tot een mythe. De
jonge blonde vrouw staat sinds kort te boek als de strengste baas van Duitsland
- ook al heeft ze zelf vrijwel geen ondergeschikten.

Mair schreef een boek met de pakkende titel Schluss mit lustig , voorbij met
de pret , verschenen bij uitgeverij Eichborn. Daarin hekelt ze
managementfilosofie en arbeidsethos van de nieuwe economie , die gebaseerd waren
op de gedachte dat werken leuk is. Werken is helemaal niet leuk , stelt Mair. Van
«flexibele arbeidstijden» en «eigen verantwoordelijkheid» wil ze bijvoorbeeld
niets weten. Het zijn in haar ogen niets anders dan mooi klinkende synoniemen
voor overuren en uitbuiting. Een werkgever heeft de plicht zijn personeel tegen
al te veel vrijheid en eigen verantwoordelijkheid te beschermen , zei ze onlangs
in een gesprek met een Duitse krant.

Hoewel Schluss mit lustig niet het eerste boek is waarin wordt afgerekend
met de start-up cultuur van enkele jaren geleden , raakte Mair blijkbaar een
gevoelige snaar. Vrijwel alle Duitse media hebben haar onlangs geportretteerd of
staan nog op de wachtlijst voor een vraaggesprek.

Mair begon met drie gelijkgezinden haar bedrijfje toen de start-up-hype op
zijn hoogtepunt was. Terwijl hippe bedrijfjes die in hetzelfde gebouw waren
gevestigd op basis van vage beloften werden bedolven onder durfkapitaal , wilde
de onderneming van Mair maar niet van de grond komen. Om zich te onderscheiden
van andere jonge ondernemers kozen Mair cum suis voor een imago van ouderwetse
degelijkheid , met een jonge blonde vrouw in de rol van de strenge trut. Het
werkte. «Mair u.a.» overleefde en koopt nu het meubilair op van de hoogvliegers
van destijds die het niet hebben gered.


TAIL :
Management ; Economie ; Bedrijfsleven

