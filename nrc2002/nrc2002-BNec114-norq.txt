DOCUMENT : 114 of 201

PAPER : NRC Handelsblad

DATE : December 11, 2002


BYLINE : DOOR ONZE REDACTEUR ERIK VAN DER WALLE

SECTION : Economie ; Pg. 15

LENGTH : 605 words

DATELINE : ROTTERDAM , 11 DEC.

BODY :

HEADLINE : Webwinkel Max was zijn tijd te ver vooruit

Klanten stonden gisteren voor een gesloten deur van de virtuele supermarkt.
De stekker bij Max Foodmarket is eruit. «Toch heeft webwinkelen de toekomst».

Een internet-supermarkt lijkt zo modern , maar heeft tegelijkertijd iets
ouderwets. Want in welke winkel worden de boodschappen nog door iemand anders in
een wagentje gedaan ? Inderdaad , dat gebeurt in de magazijnen van Albert en tot
gisteren Max Foodmarket.

Het einde van internetsupermarkt Max Foodmarket komt voor insiders niet
onverwacht. «Ik voorspel dat ook Albert de komende jaren verliesgevend zal
blijven» , stelt consultant H. Beeftink van Ernst & Young. «Levensmiddelen hebben
over het algemeen een lage marge , gemiddeld zo'n 20 procent en die producten met
een hogere marge - zoals verse groente en diepvriesproducten - zijn juist
moeilijk te bezorgen.»

Daarnaast zijn er ook nog de nodige logistieke problemen : de onhandige
pakken luiers moeten niet alleen uit het magazijn worden gehaald , maar ook nog
eens vervoerd. «Voor de klant is ook van belang dat je achter de personal
computer het winkeleffect mist. Als het goed is ruikt het nu in de winkels naar
speculaas of kerststol. Bij cd's en boeken heb je dat gevoel veel minder» , zegt
Beeftink.

Voor de langere termijn is de situatie volgens de consultant zeker niet
uitzichtloos. Ondanks de problemen van nu. «Internetsupermarkten hebben hoe dan
ook de toekomst. Juist voor ouderen is bestellen via het net handig , zeker
wanneer op het platteland winkels verdwijnen : ouderen zijn minder mobiel , vaak
thuis , maar alleen nog niet zo actief op internet. Dat zal over twintig jaar
geen probleem meer zijn».

Achter het in 2000 opgerichte Max Foodmarket stonden verschillende
financiers die deze zomer al het vriendelijke verzoek kregen om bij te storten.
Maar dat weigerden zij. De afgelopen weken heeft oprichter D. Groot tevergeefs
naar nieuwe financiers gespeurd en naar supermarktketens die het groeiende Max
wilden overnemen.

«Misschien is zijn initiatief wel te vroeg gekomen» , zegt retaildeskundige
G. Rutte. «Zeker omdat Max geen bezorgkosten in rekening bracht , werd het een
onmogelijke missie. Tegelijkertijd hanteerden ze het prijsniveau van C1000 en
wanneer je dan ook nog de schaalgrootte ontbeert , dan heb je een probleem.»

En van schaalgrootte is in Nederland nog geen sprake. Rutte schat dat Albert
wekelijks 8.000 bestellingen van gemiddeld 95 euro aan de deur brengt. Max
Foodmarket , waarin financiers in totaal zo'n 30 miljoen euro hebben gestoken ,
zou goed zijn voor de helft. Albert-directeur H. Blom wil niet op die cijfers
ingaan. Ook wil hij niet zeggen hoe lang hij van moederbedrijf Ahold geld mag
kosten. «Vergeet niet dat we pas een jaar met Albert actief zijn. Ook in de VS
kwam na een jaar de groei er echt in.»

Belangstelling voor een overname van de boedel van Max heeft Albert geen
moment gehad , aldus Blom. Ook al is het klantenbestand van de concurrent
natuurlijk interessant. «Die klanten zijn sowieso welkom. Maar je moet niet
vergeten dat wij in een aantal opzichten verschillen van Max. Zo brengen wij
bezorgkosten 6,80 euro in rekening. Verder is ons assortiment onvergelijkbaar ,
omdat wij ook producten van bijvoorbeeld Etos en Gall & Gall aanbieden».

Dertigers en veertigers grootste kopers via internet

NRC Handelsblad 111202 / Bron : Ernst & Young

Voedsel en drank minder populair onder webklanten

NRC Handelsblad 111202 / Bron : Ernst & Young


TAIL :
Faillissementen ; Detailhandel ; Internet ; Wetenschap en Techniek ;
Technische Wetenschappen ; Informatica ; Computernetwerken ; Economie ;
Bedrijfstakken ; Handel ; Bedrijfsleven

