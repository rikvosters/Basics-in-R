DOCUMENT : 111 of 111

PAPER : NRC Handelsblad

DATE : December 9, 2002


BYLINE : DOOR ONZE CORRESPONDENT WIM BRUMMELMAN

SECTION : Buitenland ; Pg. 4

LENGTH : 1009 words

DATELINE : KABUL , 9 DEC.

BODY :

HEADLINE : Afghanen gretig naar school

Na de val van de Talibaan gaan meisjes in Afghanistan graag naar school.
Zelfs tijdens de wintervakantie , gaan leerkrachten door met les geven.

Nu de winter is begonnen , zijn de scholen in Afghanistan drie maanden dicht.
Begin maart begint het nieuwe schooljaar , maar lerares Nadima Maiwan is niet van
plan tot die tijd met de handen over elkaar thuis te blijven zitten. De komende
maanden geven zij en veel van haar collega's wintercursussen aan meisjes die hun
schoolachterstand willen inlopen. «Ik hou er niet van om thuis te zitten. Vijf
jaar onder de Talibaan was lang genoeg» , zegt ze.

Nadi ( 40 ) geeft Engels aan de Abdul Qasim Ferdousi-school , een van de
grootste meisjesscholen in Kabul. Toen de Talibaan in september 1996 Kabul
veroverden , telde de school 6.000 leerlingen. Nu , aan het eind van het eerste
jaar na de verdrijving van de Talibaan die onderwijs aan meisjes verboden , puilt
de Ferdousi-school uit haar voegen. 273 leerkrachten , onder wie slechts 17
mannen , geven er les aan bijna 7.500 meisjes en 2.700 jongens.

Alleen in de eerste zes basisklassen krijgen jongens en meisjes gemengd les.
Het middelbaar onderwijs op de Ferdousi-school is uitsluitend voor meisjes ; het
diploma geeft recht op toelating tot de universiteit.

Om de enorme toestroom van leerlingen op te vangen , heeft directrice Hagera
Mageedzada de lesroosters moeten aanpassen. De eerste groep leerlingen begint 's
ochtends al om zeven uur en krijgt les tot half elf , de derde en laatste groep
begint om kwart over twee en gaat om vijf uur 's middags naar huis. Naast de
twee bestaande schoolgebouwen , die begin dit jaar werden opgeknapt en aan de
buitenkant van een nieuwe verflaag voorzien , werden afgelopen zomer tien tenten
geplaatst om extra ruimte te creeeren. Ze gaan nu de winterberging in.

In een leslokaal met een betonnen vloer en kale muren op de derde verdieping
zwoegen zestig meisjes op hun eindejaarsexamen wiskunde. Ze zitten twee aan twee
achter houten lessenaars , maar sommige leerlingen moeten hun proefwerk op schoot
invullen omdat er niet genoeg meubilair is. «Toen de school begin dit jaar weer
openging , zijn de meesten verder gegaan op het niveau waarop ze voor de komst
van de Talibaan waren gebleven» , zegt schooldirectrice Mageedzada. «Maar degenen
die de afgelopen jaren in Pakistan hebben gewoond , hebben daar onderwijs kunnen
volgen en zijn meestal een stuk verder. Daarom zitten er in de eerste klassen
meisjes van zeven jaar , maar ook van acht en negen jaar oud.»

Ook de directrice vluchtte een jaar na de komst van de Talibaan naar
Pakistan. «Ik gaf in het geheim les aan meisjes , maar de situatie werd te
bedreigend» , zegt ze. «De afgelopen jaren heb ik les gegeven aan kinderen uit
een vluchtelingenkamp in Peshawar.»

Lerares Nadima , die wel steeds in Kabul is gebleven , gaf onder de Talibaan
thuis in haar flat les aan zo'n twintig meisjes. «Dat moest stiekem gebeuren. De
leerlingen kwamen nooit tegelijk , maar altijd een voor een. Sommige buren wisten
er wel van , maar die hadden hun dochters ook naar mij gestuurd.»

Uit een landelijke steekproef van Unicef , het Kinderfonds van de Verenigde
Naties , bleek dat eind juli in totaal bijna drie miljoen kinderen op een of
andere manier onderwijs volgden - dat gratis is in Afghanistan. Dat betekent dat
altijd nog veel meer kinderen in Afghanistan niet dan wel naar school gaan.

Toch kan volgens Unicef worden gesproken van een groot succes van het «Back
to School» programma dat begin dit jaar in samenwerking met het ministerie van
Onderwijs werd gelanceerd. «Bij het begin van het schooljaar in maart hadden we
ingeschat dat zo'n 1,7 miljoen kinderen basisonderwijs zouden gaan volgens , dat
wil zeggen : klas 1 tot en met 6. In werkelijkheid blijken alleen al in de eerste
klassen ongeveer 1,3 miljoen kinderen te zitten. Dat is een zeer hoopvol
gegeven , omdat je dan ook mag rekenen op een grote doorstroming» , zegt
woordvoerder Chulho Hyun van Unicef in Kabul.

Uit de cijfers blijkt ook dat , hoewel de Talibaan weg zijn , schoolgaande
meisjes nog altijd verreweg in de minderheid zijn. Landelijk gezien maken ze nu
30 procent uit van het totale leerlingenbestand. Maar de verschillen tussen stad
en platteland , en tussen de ene regio en de andere zijn zeer groot. In de
hoofdstad Kabul maken meisjes ruim veertig procent uit van het
leerlingenbestand , in de zuidelijke stad Kandahar net tien procent. «Maar ook
voo de Talibaan gingen meisjes in het zuiden van Afghanistan en in andere
afgelegen streken al nauwelijks naar school» , zegt woordvoerder Chulho Hyun.

Marian , 14 jaar , zit nu nog in de zesde klas van Ferdousi-school , en begint
volgend jaar maart aan de middelbare opleiding. «Als God het wil» , wil ze dokter
worden , zegt ze , terwijl honderden medeleerlingen op het schoolplein wandelen of
in groepjes met elkaar in gesprek zijn. Ze dragen bijna allemaal een zwarte
shalwar en kameez , met een witte hoofddoek. Twee meisjes rennen achter een bal
aan en proberen die naar elkaar toe te schoppen. Hun haren wapperen in de wind.
Maar de concierge vindt het niet goed. Hij komt aangerend , met een twijg in zijn
hand waarmee hij vervaarlijk zwaait. «Onze leerlingen houden van sport. Maar
omdat het nu zo druk is en alles zo vol is gebouwd , hebben we daarvoor
nauwelijks ruimte en gelegenheid toe» , zegt directrice Mageedzada.

Een meisje heeft een piercing in haar neus. Ze draagt een blauwe
spijkerbroek , en haar witte hoofddoek hangt losjes om haar schouders. Maar onder
haar arm houdt ze een blauwe burqa vast. Die zal ze zo dadelijk aantrekken als
haar lessen zijn afgelopen en ze weer naar huis toe gaat.

«Ik draag geen burqa. Ik ben veel te blij dat we weer vrij over straat
kunnen gaan» , zegt lerares Nadi. «Maar sommige kinderen hebben een burqa bij
zich omdat ze dat van thuis moeten.»

Leerlingen van de Ferdousi-school in Kabul. 273 leerkrachten , onder wie
slechts 17 mannen , geven er les aan bijna 7.500 meisjes en 2.700 jongens. ( Foto
Bas Czerwinski )


TAIL :
Onderwijs ; Binnenlandse politiek ; Politiek en Staat

