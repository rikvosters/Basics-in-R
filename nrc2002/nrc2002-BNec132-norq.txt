DOCUMENT : 132 of 201

PAPER : NRC Handelsblad

DATE : December 11, 2002


SOURCE : Reuters

BYLINE : ( REUTERS , AP )

SECTION : Economie ; Pg. 18

LENGTH : 651 words

DATELINE : WASHINGTON , 11 DEC.

BODY :

HEADLINE : Noord-Koreaanse raketten onderschept ; Schip geenterd voor kust van Jemen

De Spaanse marine heeft afgelopen maandag in de Arabische Zee voor de kust
van Jemen een Noord-Koreaans vrachtschip onderschept met vijftien Scud-raketten
aan boord. De raketten , voorzien van een conventionele springlading , waren
verstopt onder een lading cement in zakken.

Ze werden ontdekt door Amerikaanse deskundigen die het schip doorzochten.
Ook werden ongeveer 85 vaten met chemicalien aangetroffen.

De Spaanse minister van Defensie , Federico Trillo , heeft dat vanmiddag
bekend gemaakt. De Verenigde Staten hebben gezegd zich samen met zijn
bondgenoten te zullen beraden over «nadere stappen» , maar lijken er vooralsnog
niet op uit de zaak op de spits te willen drijven. De Amerikaanse onderminister
van Buitenlandse Zaken , Richard Armitage , reageerde gisteren in Peking , waar hij
op bezoek is , dat de ontdekking van de raketten andermaal bewijst dat
Noord-Korea een belangrijke exporteur is van wapens. «Ik geloof niet dat er
sprake is van enige verandering. Dit is niet bepaald een nieuwe ontwikkeling.»

Niet bekend is voor wie de raketten waren bestemd. De Scuds , raketten voor
de korte en middellange afstand , zijn van hetzelfde type als die welke Irak
tijdens de Golfoorlog afvuurde op Israel. Maar volgens Amerikaanse
functionarissen is het niet waarschijnlijk dat ze op weg waren naar Irak. Zij
zeiden dat het schip , de So San , enkele weken geleden is vertrokken uit de
Noord-Koreaanse havenstad Nampo en dat het al die tijd in de gaten werd gehouden
door de Amerikaanse inlichtingendiensten.

Het Spaanse ministerie van Defensie bevestigde gisteren al dat de So San
door twee Spaanse marineschepen werd aangehouden. Die vuurden enkele
waarschuwingschoten af nadat de kapitein eerst weigerde te stoppen. Bij het
doorzoeken van het schip werd Amerikaanse assistentie ingeroepen. De Spaanse
marine patrouilleert in de Arabische Zee in het kader van de operatie Enduring
Freedom , gericht tegen het internationale terrorisme. De Noord-Koreaanse
kapitein zei dat het schip slechts cement vervoerde , maar al snel werden ook de
Scud-raketten ontdekt.

Noord-Korea , door de Amerikaanse president Bush ingedeeld in de «As van het
Kwaad» , geldt als een belangrijke exporteur van raketten. De inkomsten uit de
verkoop van wapens en wapentechnologie heeft het hard nodig om aan harde
deviezen te komen voor zijn noodlijdende economie. Volgens Amerikaanse
schattingen in 1999 gaat het om een bedrag van zo'n honderd miljoen dollar per
jaar. Afnemers waren of zijn onder andere Iran , Syrie , Egypte , Libie , Soedan en
Pakistan. De VS hebben met 29 landen een overeenkomst gesloten over
nonproliferatie van raketten en rakettechnologie. Noord-Korea heeft zich niet
aangesloten bij dit zogeheten Missile Technology Control Regime ( MTCR ) .

Wel heeft Noord-Korea zich neergelegd bij een moratorium op het doen van
proeflanceringen , in ruil voor gedeeltelijke opheffing van Amerikaanse sancties
tegen het land. Die stap volgde na de lancering in augustus 1998 van de
lange-afstandsraket van het type Taepo Dong , die over Japan heen vloog en
terechtkwam in de Stille Oceaan. Die test leidde tot grote bezorgdheid in de
buurlanden Japan en Zuid-Korea.

Het moratorium is nu weer onderwerp van onderhandelingen geworden met de VS
over het Noord-Koreaanse kernwapenprogramma. Noord-Korea zegde in het midden van
de jaren negentig toe te zullen stoppen met de ontwikkeling van kernwapens in
ruil voor omvangrijke internationale steun bij de bouw van veilige
energiecentrales. Maar afgelopen oktober werd bekend dat de regering in
Pyongyang in strijd met alle gemaakte afspraken in het geheim doorgaat met zijn
kernwapenprogramma. Noord-Korea heeft gezegd bereid te zijn tot onderhandelingen
met de VS over stopzetting van het nieuwe programma en eist in ruil onder meer
niet-aanvalsverdrag.


TAIL :
Binnenlandse politiek ; Buitenlandse betrekkingen ; Bewapening ; Defensie ;
Politiek en Staat

