DOCUMENT : 62 of 111

PAPER : NRC Handelsblad

DATE : December 11, 2002


BYLINE : DOOR EEN ONZER REDACTEUREN

SECTION : Buitenland ; Pg. 5

LENGTH : 403 words

DATELINE : ROTTERDAM , 11 DEC.

BODY :

HEADLINE : Kerken willen hun kerst terug

Kinderen kregen de schrik van hun leven. Nietsvermoedende ouders waren
verbijsterd. Tijdens een kerstdienst afgelopen maandag in St. Mary's Church in
Maidenhead in het westen van Londen , vertelde de dominee dat Santa Claus allang
dood is en dat het hele verhaal van de kerstman een fabeltje is.

Dat kon helemaal niet , hield dominee Lee Rayfield de gemeente voor , dat een
man in zo'n korte tijd zoveel cadeautjes bezorgde bij alle Engelse kinderen. Als
Santa en zijn rendieren werkelijk zo snel door de lucht zouden zoeven dan zouden
ze levend verbranden.

Rayfield , die als invaller voor de dominee van St. Mary's functioneerde , had
zijn informatie van internet gehaald. Hij zal in een brief excuus aanbieden aan
de ouders. Hij had zich niet had gerealiseerd hoe jong een deel van de
kerkgangers was.

Een moeder , die met vier kinderen de dienst had bijgewoond , vond het verhaal
«volledig onacceptabel». Tegen de BBC zei ze dat je «geen genie hoefde te zijn
om naar de gemeente te kijken en te beseffen hoe jong de kinderen waren». Veel
ouders zijn woedend. «We hebben vandaag nog heel wat uit te leggen» , zei een
moeder die met een zoontje van vijf en een van negen in de kerk zat.

Veel priesters en dominees worstelen met het probleem dat Kerstmis voor de
jonge gelovigen het feest is van kerstboom en cadeaus. In Manchester hebben de
kerken de handen ineen geslagen om met een 200.000 pond ( ruim 300.000 euro )
kostende reclamecampagne , waarin onder anderen oud-voetballer Kevin Keegan
figureert , Kerstmis «terug te winnen van de vrolijke man in het rood».

Ook de anglicaanse kerk in Schotland is een advertentiecampagne begonnen. Op
een poster waarop een van de drie koningen goud aanbiedt aan de pas geboren
Jezus staat de tekst : «Op dat moment besefte de eerste koning dat hij het
prijskaartje had laten zitten». Daaronder staat : «De draad kwijt ? Gun jezelf een
adempauze in de kerk met Kerstmis».

De poster , waarvan er honderden worden opgehangen op stations , is ontworpen
door de Church Advertising Network. Volgens een woordvoerder van de Schotse kerk
is het de bedoeling om mensen even stil te laten staan bij de werkelijke
betekenis van Kerstmis. «Terwijl de wereld uitzinnig voortdendert in de richting
van een 24-uurs economie 365 winkeldagen per jaar , wijzen wij op de noodzaak om
te rusten , je te bezinnen , vragen te stellen en te bidden». ( Foto AP )


TAIL :
Feestdagen ; Algemeen

