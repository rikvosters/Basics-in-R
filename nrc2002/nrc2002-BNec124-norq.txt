DOCUMENT : 124 of 201

PAPER : NRC Handelsblad

DATE : December 11, 2002


BYLINE : DOOR ONZE CORRESPONDENT VIKTOR FROLKE

SECTION : Economie ; Pg. 17

LENGTH : 1136 words

DATELINE : CHICAGO , 11 DEC.

BODY :

HEADLINE : «Thank you for flying United» ( 6x )

De surseance van United Airlines betekent onzekerheid voor de tienduizenden
werknemers. «Het ergste is dat wij niet weten wat ons te wachten staat.»

Tijdens de tweeenhalf uur durende vlucht UA 675 van New York naar Chicago
worden de weinige passagiers zes keer bedankt dat zij voor United Airlines
hebben gekozen. Dat is drie keer meer dan gewoonlijk. De stralende stewardessen
die in hun donkerblauwe pakjes druk door het gangpad lopen lijken het deze keer
echt te menen. «Nogmaals bedankt dat u ons helpt om de beste service te blijven
verlenen in de luchtvaartindustrie.»

Sinds hun bedrijf , met 76 jaar een van de oudste luchtvaartmaatschappijen
van de Verenigde Staten , surseance van betaling aanvroeg , houden veel van de
18.000 werknemers op Chicago's O'Hare International Airport hun adem in. Ook al
is het niet waarschijnlijk dat United helemaal zal ophouden te bestaan , de kans
is groot dat de maatschappij duizenden van de in totaal 83.000 banen zal
schrappen en de lonen van de resterende werknemers flink zal korten. Dus er zit
niets anders op dan hard door te werken en te hopen op het beste.

«We're hanging in there» , zeggen twee baliemedewerkers van United in koor op
de vraag hoe het ermee gaat. «Het ergste is dat wij niet weten wat ons te
wachten staat» , zegt de een. «Het kan ineens afgelopen zijn.» «Zolang we onze
lonen krijgen uitbetaald , ben ik al gelukkig» , zegt de ander. «We leven van
maand tot maand.»

Carlo Oliveri , een ramp worker , ofwel een grondmedewerker die brandstof
tankt en bagage in- en uitlaadt op O'Hare , is somber gestemd. «De stemming is
verziekt» , zegt hij. «Iedereen voelt zich klote , maar wat doe je eraan ? Je kunt
nergens heen.» Concurrenten als American Airlines , die ook veel op O'Hare
vliegen , nemen geen nieuwe mensen meer aan , omdat ook zij te maken hebben met
slechte economische vooruitzichten.

Als lid van de International Association of Machinists & Aerospace Personnel
( IAM ) , die alle grondpersoneel vertegenwoordigt uitgezonderd de verkeersleiders ,
meteorologen en ingenieurs , had Oliveri nota bene voor gestemd voor de laatste
loonmatiging , van zo'n zes procent , waar United om had gevraagd. Maar hij was in
de minderheid , en wellicht mede door de opstelling van de vakbond liep United
vorige week een overheidsgarantie van 1,8 miljard dollar mis. «Nu ben ik bang
dat we ten minste tien procent moeten inleveren , en het is maar de vraag of we
onze achterstallige loonsverhoging van de afgelopen twee jaar nog krijgen
uitbetaald» , zegt hij. Het gaat om een paar dollar op een uurloon van 23 dollar.
«Ik kan nog van geluk spreken want ik heb geen gezin te onderhouden en ik klus
wat bij als DJ. Voor mij is het nog te overzien. Misschien een keer minder op
vakantie.» Niet dat hij als ramp veel tijd heeft voor vakantie : twee weken per
jaar.

Dan Murphy , een 55-jarige United-piloot , staat na zijn werk nerveus het
laatste nieuws over het faillissement te lezen in de krant , terwijl hij wacht op
de bus die hem naar zijn hotel moet brengen. Hem is het niet zozeer om de
dreigende kortingen te doen - zijn inkomen van zo'n 300.000 dollar per jaar voor
40 vlieguren per maand kan wel iets hebben - maar om zijn pensioen , dat voor een
groot deel in United is belegd. «Mijn vrouw en ik zijn zeker drie ton kwijt» ,
zegt hij. «Dat betekent dat ik eigenlijk tot mijn 62ste zou moeten doorwerken
wil ik mijn pensioen terugverdienen , maar dat mag niet.» De leeftijdsgrens voor
piloten ligt bij 60. Volgt een korte , hevige fulminatie tegen de leiding van
United , die het bedrijf volgens de piloot willens en wetens kapot heeft gemaakt.

Niet alle United-piloten laten de schouders hangen. Op O'Hare pik je ze er
zo uit : lange jas , kin omhoog en een grote pet op. De meesten praten niet met de
pers. Maar een piloot met een sierlijke snor wil , voordat hij in de crew lounge
verdwijnt , wel zeggen dat hij «absoluut niet» bang is om zijn baan te verliezen.
«Ik maak me geen enkele zorgen» , zegt ook een iets spraakzamere vrouwelijke
pilote , die niettemin anoniem wil blijven. Maar het aantal vluchten zal bij de
aanstaande reorganisatie toch zeker afnemen , en daarmee het aantal benodigde
piloten ? «Misschien , maar ik vrees niet voor mijn baan want ik sta heel laag op
de lijst van ontslagkandidaten.» Waarschijnlijk moeten de jongstgedienden het
eerst het veld ruimen.

Het valt Europeanen meestal meteen op dat de gemiddelde Amerikaanse
stewardess , met name bij de grote maatschappijen , niet meer de jongste is. «Bij
United zitten de meeste oudjes» , zegt een jonge stewardes die eveneens niet met
haar naam in de krant wil. «Die zestig- zeventigjarigen , die zijn een groot deel
van het probleem.» Zij zijn volgens haar de afgelopen vijftien jaar , sinds de
strafbaarheid van de leeftijdsdiscriminatie , volop aangenomen. Maar nu komt
United niet meer van hen af. «Er is geen bovengrens. Laatst hebben we onze
oudste werkneemster , van 81, met pensioen zien gaan.»

Myrna Vergil , een 29-jarige stewardess van Mexicaanse origine , die vijf jaar
lang op Parijs en Rio vloog , nam onlangs ontslag om te gaan studeren aan de De
Pauw universiteit in Chicago. Zij is niet van plan om naar United terug te keren
wanneer ze is afgestudeerd. «Ik heb genoeg kopjes koffie ingeschonken» , lacht
ze. «Maar ik had misschien beter kunnen wachten tot ze me ontslaan , dan had ik
meer geld overgehouden.» Een stewardess verdient bij United gemiddeld 32.000
euro per jaar.

Vergil vindt het niet terecht om het management van United de schuld te
geven. «Natuurlijk hebben zij fouten gemaakt , maar we zijn niet bedrogen of zo.»
Haar analyse van de problemen is simpel : United was de «business airline» , en
sinds een jaar of twee zijn er steeds minder zakenreizigers die bereid zijn om
het volle pond te betalen. Ze gaan net zo lief met America TransAir , Frontier of
Southwest , die weliswaar minimale service bieden maar veelal ten minste de helft
goedkoper zijn.

«United is mijn favoriete maatschappij omdat ze overal op vliegen en omdat
ze mijn man en mij meer dan eens uit de brand hebben geholpen» , zegt Diane
Czech , een dame op leeftijd die ervaring heeft met alle vliegtuigmaatschappijen ,
en wier man James , een projectontwikkelaar , volgens haar meer dan een miljoen
mijl heeft afgelegd met United. Twee keer , midden in de nacht , zorgde United
voor snelle vervanging toen een vlucht was uitgevallen. «Ze pikten ons uit de
rij en we konden zo mee met een ander vliegtuig. Zoiets vergeet je niet.»

In deze penibele tijden is United in hoge mate afhankelijk van trouwe
klanten zoals Czech. «Ik geloof in deze vliegtuigmaatschappij» , zegt zij. En als
door gebrek aan personeel of animo de veiligheid in het geding komt ? «Als ik
daar ook maar iets van merk , ben ik meteen weg.»


TAIL :
Binnenlandse politiek ; Luchtvaart ; Verkeer en Vervoer ; Politiek en Staat

