DOCUMENT : 76 of 79

PAPER : NRC Handelsblad

DATE : December 9, 2002


BYLINE : HENK VAN GELDER

SECTION : Kunst ; Pg. 10

LENGTH : 267 words

BODY :

HEADLINE : Acda & De Munnik

De nieuwe liedjes van Acda & de Munnik komen niet uit een theaterprogramma ,
zoals tot dusver het geval was. Ze werden direct geschreven voor een nieuwe cd.
Veel verschil maakt dat echter niet ; hun welluidende soft-rock , waarin echo's
doorklinken van de Beatles , de Byrds en James Taylor , blijft onmiddellijk
herkenbaar. Dat ze ditmaal niet in het theater , maar in een studio tot stand
kwamen , is hooguit te horen in de bezetting : het duo heeft zich uitgebreid tot
een vijfmansgroep , die af en toe ook nog - naar mijn smaak iets te overdadig -
wordt versterkt door strijkers en blazers.

Groeten uit Maaiveld staat weer vol nummers waarvan de strekking niet altijd
op het eerste gehoor te volgen is , maar waarin wel steeds pakkende regeltjes
opduiken. «Even nog doen alsof dit niet voorbijgaat» is een mooie manier om een
geluksmoment te omschrijven. «Ik lach en lieg m'n leven leuker» vat ook veel
samen. En de melodietjes leggen zich , als altijd , soepel bij de woorden neer.
Het duo laat zich nog altijd niet makkelijk etiketteren : tekstueel te
ongrijpbaar om voor kleinkunst door te gaan , en te zeer tekstgericht om in de
popsector te passen. Noem het maar een mooie mengvorm.

Begin volgend jaar maken Thomas Acda en Paul de Munnik met dit repertoire
een theatertournee. Maar hun succes is er door deze omgekeerde werkwijze niet
minder op geworden. Integendeel : de cd staat alweer bovenaan de hitlijsten.

Acda & de Munnik : Groeten uit Maaiveld. SMI ( Sony ) 5098002000

Tournee 13/1 t/m 6/3 ; inl. ( 015 ) 2159415, www.mojotheater.nl


TAIL :
Popmuziek ; Kunst en Cultuur ; Kunst ; Muziek

