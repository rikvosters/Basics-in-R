DOCUMENT : 49 of 79

PAPER : NRC Handelsblad

DATE : December 11, 2002


BYLINE : DOOR HANS BEEREKAMP

SECTION : Kunst ; Pg. 11

LENGTH : 597 words

BODY :

HEADLINE : De tweeling als kroniek van emoties ; Roman van Tessa de Loo versimpeld tot knap gemaakte publieksfilm

Tessa de Loo's in 1994 verschenen roman De tweeling is een kroniek van
gebeurtenissen , emoties en ideeen. De Loo vertelt de geschiedenis van Duitsland
en Nederland in de vorige eeuw aan de hand van twee persoonlijke levensverhalen ,
die in flashbacks ontrafeld worden. Op zesjarige leeftijd , na de dood van hun
beide ouders , wordt een in 1918 in Keulen geboren tweeling gescheiden. Lotte
groeit op als Nederlandse , bij familie in Hilversum , en maakt de Tweede
Wereldoorlog mee als lid van een gezin dat onderduikers in huis heeft. Haar
grote liefde , een joodse pianist , komt om in Auschwitz. Anna wordt ondergebracht
bij een boerenfamilie in Westfalen , werkt als dienstmeisje bij een familie uit
de Pruisische landadel , koestert ambivalente gevoelens ten aanzien van het
nazisme , trouwt met een Oostenrijker die kort voor het einde van de oorlog
sneuvelt als SS-officier , en maakt aanzienlijk meer gruwelen mee dan haar met
een schoon geweten , en slechts aan overleversschuldgevoelens lijdende zus. Als
oude dames ontmoeten de beide oorlogsweduwen elkaar weer in het kuuroord Spa , en
kibbelen over de vraag voor wie de oorlog nu erger was. De al te eenvoudige
tegenstelling tussen het Nederlandse en het Duitse perspectief , als van
respectievelijk het slachtoffer en de dader , blijkt uiteindelijk niet houdbaar.

De verfilming van De tweeling , door regisseur Ben Sombogaart ( Het zakmes ,
Abeltje ) naar een scenario van Marieke van der Pol , is vooral een kroniek van
emoties. De gebeurtenissen zijn teruggebracht tot hoogtepunten , zoals je kunt
verwachten wanneer een roman van ruim vierhonderd pagina's gereduceerd moet
worden tot een lengte van 127 minuten. Bekwaam kiest Van der Pol pregnante
details uit , en verzint er hier en daar wat versimpelde samentrekkingen bij ,
zoals een idyllisch zeiltochtje van Lotte en haar pianist op 10 mei 1940.

Van de ideeen blijft weinig over ; de sociale en politieke achtergronden van
de personages worden hooguit aangestipt. Dat de tweelingzusjes ook metaforen
zijn van twee nauw verwante , elkaar misschien juist daarom zo slecht verdragende
broedervolkeren , verdwijnt geheel achter de horizon.

Uit het boek kun je concluderen dat de Nederlandse verontwaardiging een
beetje hypocriet aandoet , in vergelijking met het veel zwaarder getroffen , zo
men wil : «gestrafte» Duitse volk. Maar juist de belevenissen van Anna als
verpleegster van zwaar verminkte soldaten in de laatste oorlogsmaanden , blijven
in de film buiten beeld. Ook het raam van de flashbackstructuur is ernstig
versimpeld en gereduceerd tot voornamelijk een lange confrontatie , tussen de
oude Anna ( Gudrun Okras ) en Lotte ( Ellen Vogel ) , aan het slot , als pars pro
toto.

Wat resteert is een knap gemaakte publieksfilm , die nog genoeg zinnige
betekenis bevat om meer te zijn dan alleen emoties genererend entertainment. Je
zou het op een lijn kunnen plaatsen met andere recente publiekslievelingen als
Nynke en The Discovery of Heaven. Als de Nederlandse filmindustrie een bloeiend
bestaan leidde , zou je blij zijn met een paar van zulke films per jaar. Nu dit
soort films nog zeldzaam zijn , kun je je afvragen wat de zin is van het
verdunnen van dikke boeken tot illustraties bij de plot van een roman. Want een
commentaar op het boek , wat een romanverfilming idealiter zou moeten zijn , heb
ik in deze film niet kunnen ontdekken.

De tweeling. Regie : Ben Sombogaart. Met : Thekla Reuten , Nadja Uhl , Ellen
Vogel , Gudrun Okras , Jaap Spijkers , Betty Schuurman. In 67 bioscopen.

Gudrun Okras en Ellen Vogel in «De tweeling»


TAIL :
Film ; Kunst en Cultuur ; Kunst

