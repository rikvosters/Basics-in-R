DOCUMENT : 67 of 80

PAPER : NRC Handelsblad

DATE : December 9, 2002


SECTION : Sport ; Pg. 18

LENGTH : 356 words

BODY :

HEADLINE : Turnster Endel weer de oude

De turnsters van De Hazenkamp uit Nijmegen hebben gisteren in Volendam de
nationale titel voor clubteams gewonnen. Met die prestatie loste de vereniging
van Renske Endel titelverdediger Pro Patria uit Zoetermeer af. Pro Patria trad
overigens aan zonder de toppers Verona van de Leur en Gabrielle Wammes , die rust
kregen voorgeschreven. Ook Endel is wegens oververmoeidheid enige tijd uit de
roulatie geweest , maar wist in Nijmegen de schijnwerpers meteen weer op zich
gericht. Met 36,025 punten werd ze de beste allroundster van de titelstrijd van
dit jaar.

Hoe kijk je terug op de wedstrijd ?

Renske Endel : «Met een voldaan gevoel. Ik was vrij ontspannen en zat goed in
mijn vel. Op de balk ging het redelijk , ik viel er in ieder geval niet vanaf. Op
de brug had ik ook geen problemen , terwijl de vloeroefeningen uitstekend
verliepen. Al met al heb ik prima gepresteerd. Ik was ook niet zenuwachtig , al
vond ik het jammer dat Pro Patria niet in de sterkste bezetting aanwezig was. Of
ik met trainer Boris Orlov het Nederlands kampioenschap nog heb geevalueerd ?
Nee , hij is na een wedstrijd meestal snel weg.»

In eerste instantie leek je na het WK ook het NK te missen. Wat was er aan
de hand ?

«Een tijdje terug voelde ik me tijdens een World Cup-wedstrijd niet goed. Ik
had last van mijn spieren en was moe. Tijdens een trainingsstage liet ik bloed
prikken en toen bleek dat ik een laag suikergehalte had. Daarop schreef de
bondsarts me rust voor , maar voor turnsters is het erg lastig om stil te zitten.
Toch besloot ik om niet deel te nemen aan het wereldkampioenschap in Hongarije.»

Vanwaar dan je aanwezigheid in Volendam ?

«Ik had er niet bij stilgestaan dat ik mee zou kunnen doen aan het
kampioenschap voor clubteams. Ik was het ook niet van plan , totdat mijn
clubgenote Fieke Willems geblesseerd raakte. Omdat we bij De Hazenkamp het
Nederlands kampioenschap zeer serieus nemen , besloot ik om mee te doen. En als
je dan eenmaal een zaal binnenkomt , wil je ook laten zien wat je kunt. Daarom
ben ik ontzettend blij dat we uiteindelijk hebben gewonnen.»


TAIL :
Turnen ; Atletische- en Duursporten ; Sport

