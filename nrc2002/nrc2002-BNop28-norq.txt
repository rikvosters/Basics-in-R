DOCUMENT : 28 of 44

PAPER : NRC Handelsblad

DATE : December 11, 2002


BYLINE : THOMAS VON DER DUNK

SECTION : Opinie ; Pg. 7

LENGTH : 631 words

BODY :

HEADLINE : Balkenende heeft niemand in de hand

Driemaal is scheepsrecht en normaal geldt het staatsrecht , maar nu even
niet. Driemaal moest Hilbrand Nawijn diep door het stof vanwege een onbezonnen
uitspraak , en driemaal hield Balkenende hem de hand boven het hoofd. Angst om
hem zo vlak voor de verkiezingen tot martelaar te maken weerhield de premier
ervan deze recidivist weg te sturen , en de coalitiepartijen om voor de motie van
wantrouwen te stemmen ; alleen Weisglas hield als enige VVD'er de eer van de
Kamer hoog. Wat JP betrof , bleef het bij een nieuwe deuk in het vertrouwen , die
Nawijn met een hard hoofd onderging. Na afloop van het debat verklaarde hij
zelfs onbeschaamd , dat hij gezien de uitslag - 85 tegen 44 - nog alle vertrouwen
van het parlement genoot. Op deze wijze dreigt de Tweede Kamer inderdaad een
groot ritueel te worden.

Over de excuuscultuur van deze onderbuikminister die van alles roept om maar
stemmen te winnen en vervolgens zijn woorden weer verdraait om maar te kunnen
blijven zitten , zullen we verder zwijgen. Nog even , en we zijn immers van zijn
zogenaamde «partij» verlost.

Zorgelijker is dat Balkenende de afgelopen maanden bewezen heeft , bij gebrek
aan leidinggevende kwaliteiten , voor het premiersambt ongeschikt te zijn.
Natuurlijk stond hij niet voor een makkelijke opgave , maar leiderschap bewijst
zich niet in een mooi-weer-situatie , maar wanneer het onweert.

Daarin faalt hij volkomen : hij heeft geen minister in de hand. Desondanks
regeert hij , in strijd met de parlementaire mores , alsof zijn kabinet niet half
oktober van ellende in elkaar is gezakt gewoon verder met de afgesleten stoplap :
«Je moet je verantwoordelijkheid nemen.»

Als hij de afgelopen maanden echter iets niet heeft gedaan , is het dat. Bij
alle problemen was JP de grote afwezige. Liever liet hij zich door Berlusconi op
diens buitenverblijf feteren dan op het Binnenhof orde op zaken te stellen. Toen
Bomhoff een rel veroorzaakte door zijn hoogste ambtenaar te ontslaan , gaf niet
de premier , maar vice-premier Remkes tegengas. Toen vervolgens Bomhoff
Heinsbroek naar de keel vloog , en de Tweede Kamer eens informeerde of het wel
goed zat , ontving zij uit het Catshuis een luchthartig kaartje. En in plaats van
kordaat zelf de consequenties te trekken toen het LPF-regeringssmaldeel van
binnenuit ontplofte , liet de premier zich door Zalm naar huis sturen : ook
ditmaal nam de VVD die verantwoordelijkheid voor hem. En dan dus , tot driemaal
toe , Nawijn , die alles kan zeggen zonder dat Balkenende hem op de gang durft te
zetten. JP is als een beginnende leraar die geen orde kan houden en zijn
leerlingen daardoor niets bijbrengt , maar op de ouderavond hoog opgeeft over hun
goede wil en het stimulerende leerklimaat.

Voorbij onze landsgrenzen is het gezag van Nederland intussen tot nul
gereduceerd. Als een schooljongen die een pluim krijgt van de rector staat de
premier weliswaar naast de Groten der Aarde te glunderen , maar toen het om de
toekomst van Europa ging , scheurde zijn reeds demissionaire coalitie direct
uiteen en moest hij door links van de ondergang worden gered. In Brussel is
voortaan zonneklaar : als men wil weten wat Nederland gaat doen , kan men dat
beter direct aan de oppositie vragen.

Krijgen we dit na 22 januari nog vier jaar ? Of blijft kritiek in de eigen
rijen uit , omdat ze bij Lijst Nul zo geweldig van JP gecharmeerd zijn ? Indien
het CDA het landsbelang hoger acht dan het electorale , moet het erkennen dat het
een foute keuze heeft gemaakt. Als het CDA de grootste regeringspartij blijft ,
kan Balkenende beter in de Kamer blijven en in het Catshuis plaatsmaken voor
iemand die wel over voldoende politiek gezag beschikt , bijvoorbeeld Piet-Hein
Donner.

Thomas von der Dunk is cultuur-historicus.


TAIL :
Regering ; Recht ; Politiek en Staat ; Staatsrecht

