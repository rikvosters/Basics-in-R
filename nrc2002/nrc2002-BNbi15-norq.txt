DOCUMENT : 15 of 123

PAPER : NRC Handelsblad

DATE : December 14, 2002


BYLINE : DOOR ONZE POLITIEKE REDACTIE

SECTION : Binnenland ; Pg. 2

LENGTH : 313 words

DATELINE : AMSTERDAM , 14 DEC.

BODY :

HEADLINE : Bos niet tegen aanval op Irak

PvdA-leider Wouter Bos vindt dat als de wapeninspecteurs van de VN in Irak
worden gehinderd , militaire middelen moeten worden ingezet tegen Irak , «mits
proportioneel gebruikt». «Niet elk feit rechtvaardigt een verwoestende oorlog» ,
aldus Bos gisteren op een partijbijeenkomst in Amsterdam.

Bos deed tevens een scherpe aanval op het Irak-beleid van het demissionaire
kabinet-Balkenende. «Dat loopt sinds september zelfs voor de Amerikaanse troepen
uit» , vond Bos , verwijzend naar de positieve benadering door het kabinet van
verzoeken van de Verenigde Staten om na te gaan of Nederland aan acties tegen
Irak zou kunnen deelnemen. De PvdA is categorisch tegen unilateraal Amerikaans
optreden. «Het plannen van militaire acties wijzen wij af» , aldus Bos.

Met zijn standpunt dat het hinderen van de wapeninspecteurs , overeenkomstig
resolutie 1441 van de Veiligheidsraad , grond is voor militaire actie tegen Irak ,
markeert de PvdA-lijsttrekker bij de verkiezingen duidelijk zijn positie ten
opzichte van GroenLinks en de SP , die eerst nog nadere contacten met het Iraakse
regime bepleiten , voordat tot militaire actie wordt overgegaan. Volgens bronnen
in de PvdA hecht Bos grote waarde aan het formuleren van een duidelijk
Irak-standpunt , omdat het denkbaar is dat de campagne voor de Kamerverkiezingen
van 22 januari door oorlog in het Midden-Oosten zal worden verstoord of
beinvloed.

De PvdA geeft er overigens de «sterke voorkeur» aan dat elke militaire actie
tegen Irak vooraf «expliciet ondersteund wordt» door een nieuwe resolutie van de
Veiligheidsraad , maar noodzakelijk is dit volgens hem niet.

Bos laakte «dat het demissionaire kabinet zijn goedkeuring aan militaire
voorbereidingen al geeft , voordat de wapeninspecteurs hun werk hebben gedaan».


TAIL :
Bewapening ; Internationale gewapende conflicten ; Recht ; Politiek en Staat
; Volkenrecht ; Defensie

