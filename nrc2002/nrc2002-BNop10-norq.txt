DOCUMENT : 10 of 44

PAPER : NRC Handelsblad

DATE : December 13, 2002


SECTION : Opinie ; Pg. 7

LENGTH : 984 words

BODY :

HEADLINE : Besteed deel kinderbijslag aan opvoeding

Het nieuwe opvoedingsideaal moet het accent leggen op saamhorigheid ,
eerlijkheid en respect , meent Rinze S. Boersma. Hij ziet vijf manieren waarop de
crisis in de opvoeding te lijf kan worden gegaan.

Anno 2002 is sprake van een crisis in de opvoeding. Veel ouders voelen zich
onzeker en ontberen zicht op een opvoedingsideaal dat zekerheid en richting
biedt. Ook is er een steeds groter wordende groep ouders die ernstig
tekortschiet in de opvoeding van hun kinderen zie het artikel «De gelukkige
school» van Laura Starink in M van 7 december. Ze hebben het te druk , kunnen de
kinderen niet aan of zitten zelf in ernstige problemen. Hier moet de school de
opvoeding van de leerlingen ter hand nemen zonder rugdekking van de ouders.

Materieel is er gemiddeld genomen niet veel aan de hand. Het mag de kinderen
van nu aan niets ontbreken. Zo dreigt een lolly-cultuur te ontstaan , gericht op
de directe behoeftenbevrediging. De achterbankgeneratie wordt niet voor niets
ook wel de verwende generatie genoemd.

De kinderen van deze generatie kunnen moeilijk met tegenslagen en
teleurstellingen omgaan , omdat zij dit niet geleerd hebben. Juist het
uitstelgedrag brengt een kind die interne discipline bij die een van de
belangrijke factoren is voor succes op school en in de maatschappij.

De doorgeschoten individualisering is een van de hoofdoorzaken van de
huidige crisis , alsmede de extreem kindgerichte opvoeding die sinds de jaren '70
in steeds grotere heftigheid heeft toegeslagen. In het moderne
onderhandelingsgezin zijn ouders en kinderen «vrienden» geworden en
onderhandelen zij over wat wel of niet mag. Hierbij heeft het mondige kind
meestal een grote inbreng. Bij deze extreem kindgerichte opvoeding is de
zelfontplooiing het hoofddoel van de opvoeding. Gevolg is de «ik»-samenleving
die , wanneer die niet wordt beteugeld , doorschiet naar egoisme en egocentrisme.

De zelfontplooiing gaat vaak ook hand in hand met de basiswaarde tolerantie.
Helaas is die tolerantie in veel gevallen doorgeschoten naar nonchalance en
onverschilligheid.

Het adagium «het moet kunnen» is een levenshouding die voorbijgaat aan de
fundamentele waarden van ons bestaan. De sociale samenhang tussen burgers is
geen natuurlijk gegeven meer. Het wegvallen van de sociale controle heeft
negatieve invloed op de sociale opvoeding. Terecht stelt hoogleraar pedagogiek
M. de Winter in bovengenoemd artikel dat de sociale verbondenheid de
doorslaggevende factor is voor het welbevinden van de kinderen. Een kind moet
weten dat hij er mag zijn.

We moeten op zoek naar een nieuw opvoedingsideaal dat het accent legt op
saamhorigheid , op versterking van de bindende krachten in de
samenlevingseenheden als gezin , sportclub , buurt en school en dat rekening houdt
met het individu. Eerlijkheid , respect , verantwoordelijkheid en gemeenschapszin
moeten uitgangspunt zijn. Vanuit dit perspectief leren de kinderen door interne
disciplinering waar de grenzen liggen. Zo wordt een moreel besef gekweekt dat
een onontbeerlijk kompas is bij het maken van onderscheid tussen tussen goed en
kwaad. Deze nieuwe opvoeding biedt de huidige onzekere opvoeders uit de
internetgeneratie het noodzakelijke houvast , en stelt grenzen voor de
tekortschietende ouders.

Een probleem is dat de ouders niet zoveel fysieke tijd beschikbaar hebben
voor de opvoeding. Het gemiddelde gezin heeft anderhalve baan. De agenda's van
ouders en kinderen zitten overvol en de opvoeding wordt voor een groot deel van
de tijd in handen gelegd van beroepsopvoeders. Daar is niets op tegen , maar het
mag er niet toe leiden dat de ouders hun verantwoordelijkheid niet nemen. De
school mag niet verworden , zoals Starink stelt , tot een winkel waar je opvoeding
en onderwijs als een consumptie-artikel aan kan schaffen.

Een keerpunt in de opvoeding kan op vijf manieren worden bewerkstelligd.

De regering ondersteunt initiatieven voor de vormgeving van de
saamhorigheidsopvoeding in de vorm van theoretische onderbouwing en praktische
opvoedingsgidsen en internetsites voor ouders , peuterleidsters en leraren.

De basisschool ontwikkelt zich tot een educatief centrum waaraan
voorzieningen voor de voor- en de naschoolse periode zijn verbonden.

De aan dit centrum verbonden pedagogisch adviseurs zijn ouders tot steun bij
de oplossing van opvoedingsproblemen. Kernwoorden bij de advisering zullen zijn :
structuur bieden , veiligheid , warmte en vertrouwen schenken , grenzen stellen en
regels bieden.

Naast rechten hebben ouders ook plichten. Deze worden vastgelegd in een
opvoedingscontract tussen school en ouders.

De invoering van moderne gevarieerde schoolkleding waarin de identiteit van
de school goed te herkennen is , betekent een enorme kostenbesparing op de dure
kleding van de jeugd. De moderne schooluniformen symboliseren op een herkenbare
manier de gemeenschapsopvoeding.

Deze intensiverende opvoedingsactiviteiten kosten veel geld. Derhalve moet
van overheidswege worden besloten dat in de periode tot 12 jaar de helft van de
kinderbijslag wordt besteed aan de opvoedingsversterking van de jeugd. De
kinderbijslag wordt opgesplitst in een immaterieel en een materieel deel. Ouders
krijgen hierdoor een opvoedingsbudget in handen waarmee ze tezamen met de
educatieve centra de opvoedingsarrangementen kunnen betalen.

Deze maatregel levert een impuls op van ongeveer 1 miljard euro voor de
opvoeding en vorming van de jeugd. Per kind gaat het om een bedrag van 400
euro.De gemiddelde school van 200 leerlingen krijgt zo een structurele impuls
van 80.000 euro op jaarbasis.

Een nieuw kabinet moet hier zeker aandacht aan besteden.

Rinze S. Boersma is algemeen directeur/bestuurder van het Centrum voor
educatieve dienstverlening GCO fryslan. Het artikel «De gelukkige school» is te
lezen op www.nrc.nl/opinie


TAIL :
Onderwijs ; Opvoeding ; Maatschappij ; Sociaal Cultureel ;
Samenlevingsvormen en Relaties

