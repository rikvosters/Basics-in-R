DOCUMENT : 22 of 123

PAPER : NRC Handelsblad

DATE : December 13, 2002


BYLINE : DOOR ONZE REDACTEUR HERMAN STAAL

SECTION : Binnenland ; Pg. 6

LENGTH : 672 words

DATELINE : DEN HAAG , 13 DEC.

BODY :

HEADLINE : De Geus' verdediging rijmt weinig

GroenLinks en PvdA probeerden tijdens het begrotingsdebat van Sociale Zaken
duidelijk te maken dat het CDA zijn principes verloochende.

Kamerlid Van Gent ( GroenLinks ) probeerde tijdens de behandeling van de
begroting van Sociale Zaken deze week in de Tweede Kamer het hardst het CDA in
de hoek te duwen : «Of zij geven toe dat de sociaal-christelijke principes in de
lade zijn weggestopt , of zij erkennen dat ze de formatie hebben verloren van de
VVD» , zei Van Gent.

Demissionair minister De Geus ( CDA , Sociale Zaken ) kreeg in de loop van de
begrotingsbehandeling talloze adviezen van Van Gent , en van andere leden van de
oppositie , voor een «waar sociaal gezicht» van het CDA. Dat bracht De Geus tot
het voordragen van poezie uit eigen doos :

Gesprek wordt debat wordt podium

wordt machtstrijd mensonterend ?

aanbidding van cijfers

in begroting en verkiezingspolls

tijd voor omkering ?

aandacht voor klein

inspiratie uit weerloosheid

perspectief door donker heen

een lied van hart tot hart.

Van Gent dichtte terug. «Lever dan ook boter bij de vis. U toont geen
sociaal gezicht. Dat doet mij pijn van hart tot hart.»

De behandeling van de laatste begroting van het demissionaire
kabinet-Balkenende vormde voor de oppositie de laatste kans het CDA in de Tweede
Kamer aan te vallen op zijn sociaal-economisch beleid. Gevolg van de slechte
economische situatie en de keuzen van het kabinet , zo erkende de minister , is
dat bijna iedereen er volgend jaar op achteruit gaat , dat de werkloosheid snel
oploopt en dat er fors bezuinigd wordt op Melkertbanen. Genoeg ingredienten om
in beginnende verkiezingstijd de grootste regeringspartij op zijn minst even in
verlegenheid te brengen.

Maar de Kamer had zichzelf in een zwakke positie gebracht. Van links tot
rechts was aangedrongen op een najaarsakkoord met de vakbonden en werkgevers
over loonmatiging. Want , zo wordt breed erkend , dat heeft de economie nu nodig.
Het akkoord werd na moeizame onderhandelingen twee weken geleden afgesloten. Er
werd op details allerlei afspraken gemaakt om vooral de vakbonden tevreden te
stemmen.

Zo werden de bezuinigingen op de Melkertbanen verzacht met een
subsidieregeling van 170 miljoen euro om gesubsidieerde banen om te zetten in
reguliere. En de minima kregen er op aandringen van vakbond CNV extra geld bij ,
het spaarloon bleef grotendeels behouden en de werkgeverspremies voor de WW gaan
omlaag. In ruil hiervoor toonden de bonden en werkgevers zich bereid af te
spreken dat de stijging van de CAO-lonen beperkt blijft tot maximaal de
verwachte inflatie voor 2003, zijnde 2,5 procent.

Door die afspraken was er voor de Kamer weinig eer meer te behalen. Want
elke belangrijke verandering kon het sociaal akkoord alsnog in gevaar brengen.
Het Kamerlid Bert Bakker ( D66 ) , een verklaard tegenstander van het poldermodel ,
stelde vast dat het het parlement in een eerder stadium niet was gelukt aan het
regeerakkoord te tornen. «Maar toen FNV en CNV de poot stijf hielden , moest het
kabinet alsnog door de knieen. Dat zint mij eigenlijk niet.»

Niet de sociale partners horen te bepalen of het spaarloon behouden blijft ,
of bijstandsgerechtigden extra geld krijgen , maar de democratische gekozenen ,
aldus Bakker.

Oppositiepartij PvdA verklaarde , ondanks de verbeteringen voor de minima
door het najaarsakkoord , het ontoelaatbaar te vinden dat mensen met een
uitkering of minimum inkomen er op achteruit gaan.

Minister De Geus verdedigde dat «de rijken» meer worden getroffen. Twee keer
modaal en alles wat daarboven zit gaat er meer op achteruit. De Geus : «Dat is
een eerlijke politieke keus.»

Koopkrachtbehoud voor minima en mensen met een inkomen tot modaal ( 22.000
euro ) kan wel , zo had De Geus zijn ambtenaren laten uitrekenen , maar dan moeten
mensen vanaf twee keer modaal 6,5 tot tien procent inleveren.

De twee PvdA-woordvoerders reageerden niet op deze rekensom.


TAIL :
Sociale zekerheid ; Begroting ; Economie ; Nationale Economie ;
Overheidsfinancien ; Sociale Economie

