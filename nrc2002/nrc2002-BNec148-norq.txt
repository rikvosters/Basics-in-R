DOCUMENT : 148 of 201

PAPER : NRC Handelsblad

DATE : December 10, 2002


BYLINE : DOOR EEN ONZER REDACTEUREN

SECTION : Economie ; Pg. 16

LENGTH : 356 words

DATELINE : DEN HAAG , 9 DEC.

BODY :

HEADLINE : Van Eijck geen lid van LPF

Demissionair staatssecretaris Van Eijck ( Financien ) is geen lid van de LPF ,
de partij die hij in het kabinet vertegenwoordigt. Dat heeft een woordvoerder
van Van Eijck vanmorgen bevestigd.

De woordvoerder van de staatssecretaris laat weten dat de staatssecretaris
«nooit is gevraagd om lid te worden». Volgens de woordvoerder is Van Eijck «nog
nooit lid geweest van een politieke partij». De Rotterdamse fiscalist Van Eijck
is al in een vroeg stadium bij de LPF betrokken geraakt. Hij schreef op verzoek
van Pim Fortuyn de financiele paragraaf van de partij. Van Eijck assisteerde
tevens LPF-fractieleider Herben bij de formatieonderhandelingen afgelopen zomer.
Herben vroeg Van Eijck daarop zitting te nemen in het kabinet als
staatssecretaris op Financien namens de LPF.

Eerder dit jaar kwam LPF-minister De Boer ( Verkeer ) in het nieuws omdat hij
nog lid was van de VVD toen hij namens de LPF in het kabinet zitting nam. De
Boer zegde zijn lidmaatschap van de VVD onder druk van de LPF-fractie op.

Een woordvoerder van De Boer liet vanmorgen weten dat De Boer zich «in ieder
geval heeft aangemeld bij de LPF». Demissionair minister Nawijn
( Vreemdelingenbeleid ) was voordat hij lid werd van de LPF actief bij het CDA in
Zoetermeer , de inmiddels opgestapte minister Bomhoff ( Volksgezondheid ) was lid
van de PvdA voordat hij toetrad tot de LPF.

Nederlandse kabinetten kennen sinds 1967 geen formeel partijloze
bewindspersonen meer. Het kabinet-Zijlstra ( 1966-1967 ) telde nog twee partijloze
staatssecretarissen , beiden op Defensie : G. Peijnenburg ( Landmacht ) en H.
Schaper ( Luchtmacht ) . Het tweede kabinet-Drees ( 1952-1956 ) was het laatste
kabinet met een partijloze minister : Buitenlandse Zaken stond toen onder leiding
van J. Beyen.

Volgens de Maastrichtse bestuurskundige Baakman , die onderzoek doet naar
politieke benoemingen , is het tegenwoordig usance dat bewindslieden die gevraagd
worden namens een partij zitting te nemen in een kabinet ook gevraagd wordt lid
te worden van die partij.


TAIL :
Politieke partijen ; Recht ; Politiek en Staat ; Staatsrecht ; Gemeenten ;
Binnenlandse Politiek ; Lokale Politiek

