DOCUMENT : 72 of 80

PAPER : NRC Handelsblad

DATE : December 9, 2002


BYLINE : DOOR ONZE SPORTREDACTIE

SECTION : Sport ; Pg. 17

LENGTH : 433 words

DATELINE : ROTTERDAM , 9 DEC.

BODY :

HEADLINE : Sprinttrio schittert op olympische ijspiste

De Nederlandse schaatsers Jan Bos , Erben Wennemars en olympisch kampioen
Gerard van Velde hebben afgelopen weekeinde in Nagano bij de eerste
wereldbekerwedstrijden op de sprintafstanden bijzonder goed gepresteerd.
Wennemars won zaterdag de 1.000 meter , Bos was een dag later in een nog snellere
tijd de beste op die afstand. Van Velde stond gisteren in het M Wave stadion
twee keer op het podium nadat hij derde was geworden op de 500 meter en tweede
op de 1.000. Zaterdag won hij al brons op de kortste afstand , net als Bos die
dag op de 1.000 meter.

«Mijn reis naar Azie is al geslaagd» , riep Wennemars zaterdag al. Volgend
weekend treden de sprinters aan in de Chinese stad Harbin. Wennemars schaatst
niet graag in het Verre Oosten. Hij reed er voor dit weekeinde nog nooit goed en
behaalde er nu zijn vierde wereldbekerzege. De laatste was twee weken terug , op
de 1.500 meter in Heerenveen. «Dit was mijn eerste wereldbekeroverwinning buiten
Thialf» , meldde Wennemars trots.

Net als ploeggenote Marianne Timmer , de meest constante Nederlandse vrouw in
Nagano , schaatste Wennemars in een sponsorloos pak. Nu het contract met
SpaarSelect is ontbonden , zitten Wennemars en Timmer tijdelijk zonder
geldschieter. Als voordeel van het veertiendaagse Aziatische uitstapje zag
Wennemars dat hij en Timmer ver verwijderd zijn van sponsorperikelen. «Als de
hele ploeg bijeen is , praat je haast nergens anders over. Hier zijn we met zijn
tweeen en zeggen we er eigenlijk niets over.»

Bos liet gisteren de snelste tijd op de 1.000 meter noteren. Met zijn
1.10,23 minuut bleef hij olympisch kampioen en landgenoot Van Velde voor
( 1.10,32 ) . De Amerikaan Nick Pearson ( 1.10,54 ) werd derde , voor Erben Wennemars
( 1.10,57 ) .

Voor eigen publiek slaagde de Japanner Hiroyasu Shimizu er niet in op de 500
meter te winnen. De olympisch kampioen op die afstand van Nagano 1998 eindigde
twee keer als tweede , achter de Canadees Jeremy Wotherspoon. Bij de vrouwen
regeerden Japan weer wel op de 500 meter. Shihomi Shinya ( 23 ) bleef met 38,60
tweevoudig olympisch kampioene Catriona LeMay uit Canada precies eenhonderdste
voor. De beste prestatie van Shinya tot nu toe in een wereldbeker was de negende
plaats , vorig seizoen in Salt Lake City. Gisteren zegevierde Sayuri Osuga en
slaagde LeMay er niet eens meer in op de 500 meter om naar een podiumplaats te
schaatsen. Beide 1.000 meters bij de vrouwen werden gewonnen door de Duitse
Monique Garbrecht. Beste Nederlandse prestatie in Nagano was de zevende plaats
van Marianne Timmer , gisteren op de 1.000 meter.


TAIL :
Schaatsen ; Sport ; Wintersport

