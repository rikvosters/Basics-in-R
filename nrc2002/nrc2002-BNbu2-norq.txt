DOCUMENT : 2 of 111

PAPER : NRC Handelsblad

DATE : December 14, 2002


BYLINE : DOOR ONZE CORRESPONDENT

SECTION : Buitenland ; Pg. 4

LENGTH : 396 words

DATELINE : WASHINGTON , 14 DEC.

BODY :

HEADLINE : Trent Lott is symbool van racistisch verleden

De Republikein Trent Lott heeft gisteren gezegd dat hij niet zal aftreden
nadat hij werd beschuldigd van racisme.

Trent Lott belichaamt deze week de moderne Republikeinse partij meer dan hij
zou willen. De senator ( sinds 1988 ) voor Mississippi komt uit het diepe zuiden
van de Verenigde Staten , waar de partij van president Bush steeds meer terrein
wint. Daarom zou Lott een geschikte leider van de Republikeinen in de Senaat
kunnen zijn.

Maar Trent Lott is ook een symbool van het oude , racistische verleden van
blanke conservatieven in het zuiden. Dat is de bagage die Bush moet afschudden
wil hij voldoende zwarte en Latijnse stemmen trekken om in 2004 te worden
herkozen. Daarom haalde de president donderdag hard uit naar de man die er op
rekende vanaf januari weer de eerste onder de Republikeinse senatoren te zijn.

De aanleiding voor «Lotts of trouble» , zoals sommige media de episode
aanduiden , is een verjaardagstoespraak die Lott vorige week hield. De 100-jarige
geadresseerde was de binnenkort vertrekkende senator Strom Thurmond. «Hadden we
hem in 1948 maar als president gekozen , dan waren ons al die problemen al die
jaren bespaard gebleven» , zei Lott complimenteus.

De media wezen erop dat Thurmond in 1948 de kandidaat van de segregatie was.
Lott zei , toen de rel deze week op gang kwam , dat hij destijds zeven was en dus
geen mening had over de ideeen van Thurmond. Maar de Doos van Pandora was open ,
en iedere dag kwamen nieuwe onthullingen over Lotts nauwelijks vooruitstrevender
opvattingen sindsdien.

Trent Lott wist in 1996 het leiderschap van de Republikeinen in de Senaat te
verwerven nadat Bob Dole zich kandidaat voor het presidentschap tegen Bill
Clinton had gesteld. Hij zou de Republikeinen eenzelfde agressiviteit geven als
zij in het Huis van Afgevaardigden hadden aangenomen onder leiding van Newt
Gingrich.

In de praktijk bleek Lott pragmatisch. Hij sloot compromissen met de
Democratische leider Daschle , die Lotts uitspraken eerst nog verdedigde. De
laatste dagen zeggen Democraten , de historische verdedigers van Afrikaanse
Amerikanen , dat Lott onhoudbaar is.

Andere Republikeinen zwijgen vooral. Behalve president Bush , die Lotts
ideeen typeerde als «strijdig met de idealen waarop onze natie is gebouwd».


TAIL :
Binnenlandse politiek ; Discriminatie ; Recht ; Criminaliteit ; Delicten ;
Politiek en Staat

