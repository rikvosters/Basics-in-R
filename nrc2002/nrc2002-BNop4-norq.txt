DOCUMENT : 4 of 44

PAPER : NRC Handelsblad

DATE : December 14, 2002


BYLINE : ANDRE BROUWER , KOEDIJK

SECTION : Opinie ; Pg. 7

LENGTH : 270 words

BODY :

HEADLINE : Rouwbetuigingen 2

Rouwadvertenties moeten sober zijn en tot een minimum beperkt worden ,
betoogde Sabine Haenen. Laat mensen die de behoefte hebben hun verdriet of
medeleven uit te drukken in een rouwadvertentie dit vooral doen.

De argumenten die Haenen geeft zijn niet erg overtuigend. Een nabestaande
heeft meer aan een brief , bezoek of telefoontje , zegt zij. Nog afgezien van de
vraag hoe zij dat weet , lijkt mij dat iedere nabestaande verschillend is.

Waar Haenen echter geheel aan voorbijgaat is dat niet iedereen de kracht ,
moed of woorden heeft direct contact met de nabestaanden op te nemen.

Dat iemand een bepaalde band met een overledene heeft , wil nog niet zeggen
dat hij dat ook met de nabestaande heeft. Vaak kent hij de nabestaande zelfs
niet of nauwelijks.

Als ander argument noemt Haenen dat iemand die wil kijken of er nog een
kennis is overleden zich door een hele lijst van advertenties moet doorwerken.
Alsof de moderne lezer die gewend is grote hoeveelheden informatie tot zich te
nemen al niet lang zappend , diagonaal lezend of wat voor termen daar voor zijn
over een pagina kan vliegen.

De opinie van Haenen lijkt te zijn ingegeven door de advertentie die het
reclamebureau zette die de rijstcommercial produceerde waarin de ons ontvallen
Boudewijn Buch de hoofdrol speelde. Een triest dieptepunt noemde Haenen deze
advertentie.

Net als over de smaak van rijst kan men over de smaak van advertenties
twisten. Zelf heb ik mij er niet aan gestoord , ik was het met Max Pam eens die
in deze krant opmerkte dat de gebruikte tekst wel iets weg had van Elsschot.


TAIL :
Leven en dood ; Algemeen

