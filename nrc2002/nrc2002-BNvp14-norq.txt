DOCUMENT : 14 of 78

PAPER : NRC Handelsblad

DATE : December 13, 2002


BYLINE : DOOR ONZE CORRESPONDENT

SECTION : Voorpagina ; Pg. 1

LENGTH : 407 words

DATELINE : KOPENHAGEN , 13 DEC.

BODY :

HEADLINE : EU : geen datum voor Turkije

De Europese Unie zegt Turkije geen datum toe waarop onderhandelingen over
toetreding eventueel kunnen beginnen.

Turkije wilde vanmorgen nog niet officieel reageren op het besluit van de
EU. De Turkse premier Abdullah Gul zei volgens een diplomaat in een
telefoongesprek met de Britse premier Tony Blair dat de verklaring over zijn
land onaanvaardbaar was. Hij sprak over «discriminatie» en «een vooroordeel» van
de EU tegenover Turkije.

De Europese regeringsleiders besloten gisteravond Turkije slechts te beloven
dat in december 2004 bekeken wordt of het land aan de politieke criteria van de
EU voldoet. Wanneer dit het geval is kunnen op een later tijdstip
onderhandelingen worden geopend.

Het Frans-Duitse voorstel om naast de evaluatie eind 2004 Turkije een begin
van onderhandelingen in 2005 toe te zeggen , maakte bij het overleg van de
Europese regeringsleiders op de top in Kopenhagen al gauw geen kans meer. Veel
regeringsleiders bleken geergerd over de grote druk die de Turkse leider Recep
Tayyip Erdogan en de Amerikaanse president George W. Bush de afgelopen weken
hebben uitgeoefend. Die wilden dat de EU Turkije een datum zou geven waarop
onderhandelingen zouden beginnen.

Erdogan overlegde vanmorgen samen met premier Abdullah Gul en minister van
Buitenlandse Zaken Yasar Yakis in een hotel in Kopenhagen. Turkse diplomaten
zeiden te hopen dat de EU-regeringsleiders nog iets aan de tekst van hun
verklaring zouden veranderen. Rond het middaguur hadden Erdogan en Gul een
ontmoeting met de Franse president Jacques Chirac en de Duitse bondskanselier
Gerhard Schroder.

De regeringsleiders van de vijftien EU-lidstaten willen met hun collega's
van tien kandidaat-landen die onderhandelen over toetreding een gezamenlijke
verklaring over Turkije afleggen. Daarin zou het besluit over Turkije worden
verwelkomd als een belangrijke stap voorwaarts. Turkije vreest dat de tien
nieuwe lidstaten die in mei 2004 tot de EU toetreden , onderhandelingen met
Turkije om financiele redenen op de lange baan willen schuiven.

De Nederlandse premier Jan Peter Balkenende zei dat men «zich niet moet
blind staren op de start van onderhandelingen met Turkije». Volgens hem moet
Turkije net als andere EU-kandidaten worden behandeld.

Irritatie : pagina 5

WWW.NRC.NL : dossier Uitbreiding EU


TAIL :
Topconferenties ; Binnenlandse politiek ; Buitenlandse betrekkingen ;
Politiek en Staat ; Buitenlandse Betrekkingen

