DOCUMENT : 78 of 123

PAPER : NRC Handelsblad

DATE : December 11, 2002


BYLINE : DOOR EEN ONZER REDACTEUREN

SECTION : binnenland ; Pg. 3

LENGTH : 377 words

DATELINE : AMSTERDAM , 11 DEC.

BODY :

HEADLINE : «Belangen van Rochelle uit oog verloren» ; Inspectie over Jeugdzorg :

De Stichting Jeugdzorg Rotterdam en de Raad voor de Kinderbescherming hebben
door onwil of onmacht niet genoeg gelet op de belangen van de vierjarige
Rochelle Rikkers , het zusje van «het meisje van Nulde».

Dat schrijft de Inspectie Jeugdhulpverlening en Jeugdbescherming in een
rapport dat gisteren door minister Donner van Justitie is aangeboden aan de
Tweede Kamer. De Inspectie vindt dat Jeugdzorg en Kinderbescherming zich in hun
werk te veel hebben laten beinvloeden door de grote media-aandacht voor de zaak
en door de vader van Rochelle , Martin Huisman. Die probeert al een jaar lang via
de kinderrechter het gezag over Rochelle te krijgen.

Rochelles moeder en diens nieuwe vriend werden in december 2001 aangehouden
in Spanje op verdenking van de moord op Rowena Rikkers , «het meisje van Nulde».
Rochelle is sindsdien op vijf verschillende opvangplekken geweest. Nu verblijft
ze op aanbeveling van Jeugdzorg in een psychiatrisch kinderziekenhuis. Volgens
de Inspectie heeft Jeugdzorg nooit goed beargumenteerd waarom Rochelle niet bij
haar vader kon zijn. Ook heeft Jeugdzorg te weinig begeleiding gegeven aan de
pleeggezinnen die Rochelle opvingen.

De Inspectie heeft ook kritiek op de rol van Huisman. Rochelle verbleef
begin dit jaar onder een andere naam bij haar tante , niemand wist dat zij het
zusje van het «meisje van Nulde» was. Maar dat veranderde toen Huisman foto's
van haar openbaar maakte. Daarna werd het steeds moeilijker om een pleeggezin
voor haar te vinden. Ook was het volgens de Inspectie niet goed dat de
psycholoog die Huisman verdedigde , Dolph Kohnstamm , openlijk ruzie maakte met de
psycholoog die werkte voor Jeugdzorg , Wim Wolters.

Jeugdzorg is het niet eens met de kritiek. «Het rapport miskent de
dagelijkse praktijk , die veel complexer en weerbarstiger is dan Inspectie
denkt» , schrijft Jeugdzorg in een reactie. Er wordt ook op gewezen dat de
rechtbank in Dordrecht en het gerechtshof in Den Haag de werkwijze van Jeugdzorg
niet hebben veroordeeld.

Huisman toonde zich gisteren tevreden met het rapport. Hij hoopt dat het hem
zal helpen het gezag over zijn dochter te krijgen.


TAIL :
Moord en doodslag ; Jeugdhulpverlening ; Maatschappij ; Welzijn ; Recht ;
Criminaliteit ; Delicten ; Geweldsdelicten

