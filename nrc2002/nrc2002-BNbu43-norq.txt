DOCUMENT : 43 of 111

PAPER : NRC Handelsblad

DATE : December 12, 2002


BYLINE : DOOR ONZE CORRESPONDENT ANIL RAMDAS

SECTION : Buitenland ; Pg. 6

LENGTH : 919 words

DATELINE : NEW DELHI , 12 DEC.

BODY :

HEADLINE : Goden en kasten in Indiase tweestrijd

De goden en de kasten strijden vandaag met elkaar in de
deelstaatverkiezingen van Gujarat. De BJP versus de Congrespartij , de nieuwe
middenklasse versus de oude armen.

Als men zegt dat de verkiezingen van vandaag in de Indiase deelstaat Gujarat
de belangrijkste zijn sinds tien jaar , is daar geen woord van overdreven. Van
alle dertig deelstaten en provincies van het land is er voor het eerst een waar
regionale of lokale partijen geen rol spelen. Het zijn de twee nationale
partijen die het tegen elkaar opnemen : de regerende hindoe-nationalistische BJP
van premier Atal Bihari Vajpajee en de oppositionele Congrespartij van Sonia
Gandhi.

De confrontatie betekent dat er geen ingewikkelde coalities hoeven te worden
gesmeed en dat er niet steeds politici zullen overlopen. Het betekent zelfs dat
regionale problemen niet de belangrijkste zijn : het gebrek aan scholen en wegen ,
de abominabele water- en stroomvoorzieningen , de enorme werkloosheid of de
wederopbouw van de vorig jaar tijdens de aardbeving getroffen dorpen waar nog
steeds niets aan is gedaan. Nee , het gaat bij deze verkiezingen om de twee
oerthema's van India : goden en kasten.

De BJP noemt de verkiezing in Gujarat zelfs «het grote hindoe-experiment» ,
omdat nu moet blijken dat alle tussentijdse verkiezingen die tot nu toe verloren
zijn - en men heeft ze tot nu toe allemaal verloren - weer gewonnen kunnen
worden.

In februari dit jaar staken boze moslims een treinwagon in het plaatsje
Godhrat in brand , waarbij 56 hindoepelgrims om het leven kwamen. Het gevolg was
wraak , een ware pogrom , waarbij hindoes bijna 2.000 moslims afmaakten , volgens
mensenrechtenorganisaties met steun van politie en bestuur.

Maanden gingen de moorden en brandstichtingen door en Gujarat werd het
symbool van een staat waar hindoes en moslims niet samen kunnen leven. Er wonen
50 miljoen mensen , van wie 10 procent moslims en 30 procent kastelozen , maar ze
wilden niets met elkaar te maken hebben. De woonwijken werden gescheiden , er
ontstonden grote vluchtelingenkampen , en gemeenschappelijke instellingen zoals
vakbonden , verenigingen , boerencooperaties en zelfs sportorganisaties zijn er
niet.

De onderlinge haat leek het hindoebestuur een goed moment om het parlement
te ontbinden en nieuwe verkiezingen uit te schrijven. De man met dit briljante
idee was Narendra Modi , eerste minister van Gujarat , die bedacht een tweederde
meerderheid te kunnen krijgen , niet zozeer om iets voor Gujarat te kunnen
betekenen , alswel voor zichzelf. Hij ziet zichzelf als de tweede generatie van
de hindoe-nationalisten , omdat de eerste nu toch wel een beetje aan zijn eind
komt : premier Vajpayee is 76 en vice-premier L.K. Advani 73. Naar mate deze
mannen en de rest van de BJP-leiding ouder werden , werden ze gematigder en
milder , met meer internationale ervaring en minder aqgressiviteit naar de
minderheden in India zelf. En men moet bedenken dat India een «minderheid» heeft
van 120 miljoen moslims.

Narendra Modi , zelf 52 jaar oud , wil daar allemaal verandering in brengen :
die tolerantie ten opzichte van de niet-hindoes gaat hem te ver en tijdens
spreekbeurten zei hij al dat moslims slechts het doel hebben zich voort te
planten , opdat ze ooit de meerderheid krijgen in India. Zelfs de vader des
vaderlands , Mahatma Gandhi , beschuldigde hij van het voortrekken van moslims en
kastelozen.

Zijn uitspraken jagen de senioren onder zijn partij de schrik op het lijf ,
maar Modi vraagt hen of ze dan een beter idee hebben om de nationale
verkiezingen die in 2004 in India plaatsvinden te kunnen winnen. Want de
bedreiging van de Congrespartij wordt steeds groter.

Tot voor kort was Sonia Gandhi slechts de Italiaanse weduwe van Rajiv Gandhi
die tijdelijk de fakkel mocht dragen tot men iemand had gevonden die fatsoenlijk
Hindi sprak en de Congrespartij kon leiden. Maar Sonia Gandhi heeft zich vooral
de laatste maanden ontplooid tot een geduchte tegenstander van de gevestigde
politici , met meer lef dan de meeste oudere mannen , door tijdens de verkiezingen
in Kashmir bijvoorbeeld naar het oorlogsgebied te gaan om campagne te voeren.
Samen met een regionale partij won de Congrespartij daar dan ook de
verkiezingen.

Maar de BJP heeft een troef die de Congrespartij niet heeft : godsdienst. In
navolging van de oprichters van het Congres , Mahatma Gandhi en Jawaharlal Nehru ,
heeft de partij zich altijd geconcentreerd op de grondwet , dat wil zeggen : op
gelijkheid tussen de burgers. De lagere kasten zowel als de kastelozen , de
moslims en de vrouwen , de tribalen en de armen in het algemeen. In tijden van
honger en gebrek maakte dat veel uit , maar nu India sinds de jaren negentig
jaarlijks met bijna 6 procent groeit en als een van de meest succesvolle
economieen deelneemt aan de globalisering , ontstaat een stedelijke middenklasse
die aan de gelijkheidsidealen van de Congrespartij geen boodschap heeft.

Daarom is Gujarat «het hindoe-experiment» , het grote probeersel van de BJP ,
om een opkomende middenklasse tegenover de armere aanhangers van de
Congrespartij te plaatsen. De middenklasse die tot alle goden bidt om meer
rijkdom , terwijl de armen en kastelozen afhankelijk blijven van de overheid voor
elke vorm van vooruitgang , hoe miniem ook. En zo staan de BJP en het Congres
voor het eerst lijnrecht tegenover elkaar , met thema's die alleen in India
kunnen zijn bedacht : goden en kasten.

Deelstaat Gujarat

NRC Handelsblad 121202


TAIL :
Verkiezingen ; Binnenlandse politiek ; Politiek en Staat ; Recht ;
Staatsrecht

