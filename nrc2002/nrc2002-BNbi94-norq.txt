DOCUMENT : 94 of 123

PAPER : NRC Handelsblad

DATE : December 10, 2002


BYLINE : DOOR EEN ONZER REDACTEUREN

SECTION : Binnenland ; Pg. 3

LENGTH : 372 words

DATELINE : ROTTERDAM , 10 DEC.

BODY :

HEADLINE : Minister mogelijk naar rechter voor lagere prijs NS

Demissionair minister De Boer ( Verkeer , LPF ) «sluit niet uit» zonodig naar
de rechter te stappen als NS vasthoudt aan zijn voornemen komend jaar de prijzen
met meer dan negen procent te verhogen.

NS wil niet afzien van de prijsverhogingen , zo zegt het bedrijf. Het
spoorbedrijf gaat per 31 december de prijzen met 4,9 procent verhogen en op 1
juli 2003 nogmaals , met naar schatting 4,15 procent , afhankelijk van het dan
geldende inflatiecijfer. Een gesprek dat minister De Boer hierover op 29
november had met NS-president-directeur Aad Veenman , «heeft ons niet op andere
gedachten gebracht» , aldus NS. De Tweede Kamer vindt met consumentenorganisaties
als ANWB en Rover , dat het huidige serviceniveau van NS amper een prijsstijging
toelaat.

Volgens het prestatiecontract dat NS met het ministerie afsloot in 1995, mag
het spoorbedrijf eens per jaar de prijzen verhogen met het inflatiepercentage
plus twee procent. NS beloofde over 2002 de prijzen niet te verhogen omdat de
punctualiteit tot een dieptepunt gedaald was. Eind augustus besloot NS evenwel
tot een inhaalslag over 2002, die pas per 2003 zou ingaan , en daarnaast nog een
«reguliere» stijging over 2003. Omdat twee stijgingen in een jaar tegen de
regels van het contract zijn , bedacht NS de «truc» de eerste nog net in het oude
jaar te laten ingaan. «Daarmee houden we ons aan de spelregels» , zegt NS.

Tweede-Kamerlid voor GroenLinks Wijnand Duyvendak vermoedt dat NS «het
expres laat aankomen op het machtswoord van de minister». Hij denkt dat deze
«juridisch een uiterst sterke zaak heeft» tegen NS. «Uit juridisch advies dat de
Kamer heeft ingewonnen , blijkt dat een prijsstijging op 31 december 2002 als de
loketten dicht zijn , telt als een prijsverhoging in 2003. En die is niet
geoorloofd» , aldus Duyvendak. Ook het ministerie van Verkeer en Waterstaat denkt
dat de rechter gevoelig zal zijn voor het argument dat NS zich van een «truc»
bedient.

NS zegt tot de prijsstijging genoodzaakt te zijn omdat veel geld nodig is
voor het gebruik van de sporen , het wergwerken van achterstallig onderhoud en de
aanschaf van nieuwe treinen. Komend jaar dreigt de NS in de rode cijfers te
belanden.


TAIL :
Spoorwegen ; Consumentenzaken ; Verkeer en Vervoer

