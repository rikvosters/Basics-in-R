DOCUMENT : 184 of 201

PAPER : NRC Handelsblad

DATE : December 10, 2002


BYLINE : DOOR ONZE REDACTEUR MARCEL AAN DE BRUGH

SECTION : Economie ; Pg. 13

LENGTH : 659 words

DATELINE : VAALS , 10 DEC.

BODY :

HEADLINE : Topindustrielen willen omslag

De Nederlandse procesindustrie verspilt miljoenen euro's door slechte
uitvoering van projecten. Een groep topindustrielen luidt de noodklok.

Als hij nu nog een Sinterklaascadeau zou mogen wensen ? Dag Stromqvist ,
bestuurslid van verf- en farmacieconcern Akzo Nobel , denkt even na. «Dan zou ik
kiezen voor meer onderling vertrouwen» , zegt hij. Tegenover hem zit Kees Linse ,
directeur van de grote plasticproducent Basell , voortgekomen uit een joint
venture van het Duitse chemiebedrijf Basf en olieconcern Shell. Linse knikt
instemmend. Volgens hem probeert iedereen in de branche vooral de eigen winst
veilig te stellen. Samenwerking op basis van opgebouwd vertrouwen is er veel te
weinig. «Onze industrie heeft een nieuwe aanpak nodig.»

Gisteravond waren in hotel kasteel Bloemendal in Vaals acht topindustrielen
bij elkaar gekomen om de problemen van de procesindustrie te bespreken. Behalve
Akzo en Basell waren onder meer ook chemiebedrijven DSM en Dow en
technologiebedrijf ABB , vertegenwoordigd. De acht aanwezigen waren het snel met
elkaar eens. Wil de Nederlandse procesindustrie internationaal blijven
concurreren dan zal ze ingrijpend moeten veranderen. Gebeurt er niks , dan
verliest Nederland binnen vijftien jaar een van zijn belangrijkste economische
activiteiten : het verwerken van grondstoffen , zoals olie , tot hoogwaardige
producten. De branche , die naast de ( petro ) chemische industrie ook voedings- en
nutsbedrijven omvat , investeert jaarlijks ruim 5 miljard euro in nieuwe
gebouwen , opslagtanks en installaties. Maar van dat bedrag gaan volgens Jan
Bout , bestuursvoorzitter van ingenieursbedrijf Royal Haskoning , honderden
miljoenen euro's verloren doordat projecten slecht worden uitgevoerd. Dingen
worden soms dubbel , of zelfs drie keer gedaan. Ook komt het voor dat projecten
worden afgebroken. En gaat het ergens eenmaal mis , dan wordt er snel met
rechtszaken gedreigd. Er is bovendien , zo vindt men , een vervelende claimcultuur
ontstaan.

Jaap den Ouden , directeur van staalbedrijf Mercon , weet het goed te
illustreren. Zijn bedrijf produceert zowel boorplatforms als opslagtanks. Maar
met die producten zit het bedrijf in twee totaal verschillende werelden. De
off-shore industrie werkt veel meer op basis van vertrouwen , zegt Den Ouden.
Mercon kreeg onlangs van olieconcern BP een grote opdracht voor het bouwen van
twee platforms in de Kaspische Zee. «Niet omdat we de goedkoopste zijn , maar
omdat ze goede ervaringen met ons hebben» , aldus Den Ouden. Maar in de
procesindustrie speelt het verleden geen rol. «Bij elk nieuw project draait het
weer om de vraag wie de laagste prijs biedt» , zegt hij. En dat loopt lang niet
altijd goed af.

De bestaande cultuur moet drastisch veranderen. Daarover zijn de acht het
met elkaar eens. Maar hoe ? Volgens Bout bestaat er een veel effectievere manier
om geld te besparen , en internationaal concurrerend te blijven. Het concept heet
«twee maal twee» en komt overwaaien uit de VS. Projecten worden volgens dit idee
twee keer zo snel gedaan , voor de helft van de prijs. Maar daarvoor is nodig dat
alle partijen om de tafel gaan zitten en alles goed op elkaar afstemmen. Linse
haalt ter illustratie van dat laatste aspect de Amerikaanse ruimteorganisatie
NASA aan. «Die heeft een tijd lang enorm slecht gedraaid.» Maar dat veranderde
opeens toen de organisatie het project startte. «Mensen begonnen samen te
brainstormen : hoe kunnen we een apparaat op Mars krijgen dat daar onderzoek
doet ? De missie werd vooral door die goede afstemming een groot succes.»

Den Ouden verwacht wel dat het goed komt met de procesindustrie. «De off
shore industrie heeft dezelfde problemen gehad , maar is daar uit gekomen.»
Akzo's Stromqvist twijfelt. «In Nederland is een groeiend gebrek aan chemici en
procestechnologen , net als in Duitsland.» Je kunt wel willen samenwerken , wil
hij zeggen , maar je moet wel mensen hebben.


TAIL :
Industrie ; Bedrijfsleven ; Economie ; Bedrijfstakken

