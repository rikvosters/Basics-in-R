DOCUMENT : 123 of 123

PAPER : NRC Handelsblad

DATE : December 9, 2002


BYLINE : FRANK VERMEULEN

SECTION : Binnenland ; Pg. 2

LENGTH : 1115 words

BODY :

HEADLINE : Lijstduwers zijn er in allerlei soorten... soms gevaarlijk... maar meestal te beklagen

De overeenkomst tussen Annie M.G. Schmidt , Hilbert van der Duim , Andre Hazes
en Hilbrand Nawijn is dat zij allen op enig moment van hun leven lijstduwer zijn
geweest. De kinderboekenschrijfster was het in 1994 voor De Groenen , de
schaatser in Assen voor de protestpartij Plop , en de zanger in De Ronde Venen
voor een lokale partij. Demissionair minister Nawijn ( Vreemdelingenzaken ) werd
afgelopen zaterdag toch nog onverwacht lijstduwer ( plaats 33 ) nadat hij op het
congres van de LPF had bedankt voor het lijsttrekkerschap. In de persoon Nawijn
komen lijstduwer en lijsttrekker dus samen.

Over de functie en de positie van de persoon van de lijstduwer bestaat
overigens enige onduidelijkheid. Volgens een definitie ( Van Dale Hedendaags
Nederlands ) zou er een verschil zijn tussen Belgie en Nederland. Daarbij zou de
Belgische lijstduwer iemand zijn die als stemmentrekker op de laatste plaats van
een kandidatenlijst voor de verkiezingen staat terwijl de Nederlandse lijstduwer
iemand is die op de tweede plaats op de kandidatenlijst voor de verkiezingen
staat. Deze betekenis lijkt ontleend aan de beroemdste lijstduwer op plaats twee
van de recente Nederlandse parlementaire geschiedenis : Wim Kok. December een
jaar geleden mijmerde hij bij zijn abdicatie van het leiderschap op het
PvdA-partijcongres : «Dit is een emotioneel moment. Na in 1986 eerst als
lijstduwer en vervolgens drie lijsttrekkerschappen voor de PvdA , geef ik nu het
stokje door. Na vijftien jaar is dat toch even wennen.»

Wie de huidige kandidatenlijsten voor de aankomende verkiezingen bekijkt
ziet weinig lijstduwers in deze betekenis van Van Dale : een nummer twee die van
buiten komt met kennelijke bedoeling om de leiding over te nemen. Daarover
beschikt sinds vorige week alleen D66, met Lousewies van der Laan , die
aankondigde niet terug te schrikken voor het fractievoorzitterschap.

Bij de LPF is het overigens een voortdurend heen en weer van kandidaten voor
zowel het lijstduwerschap als het lijsttrekkerschap. De nieuwe lijsttrekker , Mat
Herben , was een paar weken geleden nog in de race om het lijstduwerschap , samen
met Jim Jansen van Raay overigens. En ook nu is het weer dringen rond de positie
van lijstduwer bij de LPF , want nog lager dan Nawijn zijn nu ook de bestuurderen
Maas ( 36 ) en Hammerstein ( 37 ) opgedoken op de lijst. Beiden beschikken inmiddels
na maanden bakkeleien in de media over de status van Bekende Nederlander.

Het is altijd de vraag met lijstduwers wat zij gaan doen met de extra
voorkeurstemmen die zij zullen vergaren. In het geval van Maas en Hammerstein is
dat niet geheel zeker. Alhoewel een uitspraak van Hammerstein afgelopen vrijdag ,
namelijk dat hij desnoods zelf lijsttrekker zou worden , erop duidt dat hij niet
geheel voor de sier meedoet aan de verkiezingen. En Nawijn verklaarde zaterdag
desgevraagd dat hij «bij een substantieel aantal voorkeurstemmen subiet de Kamer
ingaat». Ondanks Nawijns regelmatig en openlijk beleden afkeer van de Tweede
Kamer en het Kamerlidmaatschap , is het dus niet uitgesloten dat hij na 22
januari terugkeert.

De voorlopige conclusie moet zijn dat de onderkant van de kandidatenlijsten
minstens zoveel zegt over een partij als de bovenkant. Bovendien moet gelet
worden op het gedrag van nationale politici bij lokale verkiezingen. Zij treden
immers traditioneel soms op als lokale lijstduwers. In 1998 deed VVD-coryfee
Frits Korhals Altes dat in Rotterdam , net als het toenmalig Christendemocratisch
Kamerlid Frans Jozef van der Heijden. Die laatste stapte toen overigens meteen
over naar de gemeenteraad op basis van zijn vergaarde voorkeurstemmen.
D66-leider Thom de Graaf had dat jaar als lijstduwer in Leiden wat minder
succes : hij verzamelde 98 voorkeurstemmen. Oud PvdA-minister Bram Peper zag er
in diezelfde periode juist van af de PvdA-kieslijst in zijn woonplaats Wassenaar
een duwtje in de rug te geven. Hij vreesde juist zo populair te zijn dat hij met
voorkeurstemmen in de gemeenteraad zou komen.

Vergeleken met de trend van de afgelopen decennia tekent zich een kentering
af rond de keuze van de lijstduwers bij de zogeheten gevestigde partijen. In
1998 fulmineerde Menno de Bruyne , medewerker van de SGP-fractie in de Tweede
Kamer , nog in deze krant tegen het oprukken der Bekende Nederlanders in de
onderste regionen van de kandidatenlijsten. Hij schreef in dat verband over
«politieke branchevervaging». «Al geruime tijd is te zien en te merken dat de
aandacht in de politiek steeds vaker en steeds verder verschuift van de inhoud
naar de »poppetjes«. Nieuw is echter wel dat die poppetjes geen politici meer
zijn , maar sterren uit de wereld van sport , amusement en showbiz.» Deze
ontwikkeling lijkt aan de kant van de nieuwe politiek met de komst van
variete-consultant Emile Ratelband als aspirant-lijsttrekker van een eigen
partij in een eindfase beland.

Tegelijkertijd lijken andere partijen de lijstduwer toch ook weer opnieuw te
beschouwen als gewoon de laagste kandidaat. Uitzondering is nog wel GroenLinks
partijvoorzitter Mirjam de Rijk die beland is op nummer dertig. Zij heeft erkend
dat dit «niet helemaal gebruikelijk» is. Ze gaat ervan uit dat ze niet genoeg
voorkeursstemmen krijgt voor een kamerzetel , maar ze is wel bereid de Kamer in
te gaan , daar zal ze dan samen met haar levenspartner Wijnand Duyvendak ( nummer
drie ) in de fractie zitten.

Bij de PvdA , CDA en VVD maar ook bij D66 zijn lijstduwers tegenwoordig
eerder vertrekkers. Zo staat de democraat Floor Kist , die eerder dit jaar een
paleisrevolutie poogde te ontketenen tegen Thom de Graaf op de negentiende
plaats op de lijst. En ook de VVD'er Eric Balemans die zijn zetel na de
verkiezingen op 15 mei kwijtraakte hangt onderaan de lijst op nummer 36. Bij de
PvdA is het landbouwwoordvoerder Harm Evert Waalkens die op nummer 39 op weg is
naar de uitgang. Overigens staat nog een plaatsje lager Thea Fierens , de
algemeen directeur van de ontwikkelingshulporganisatie SNV , zij zou wellicht nog
in aanmerking kunnen komen voor de titel lijstduwer. Maar meer voor de hand ligt
dat de voor de PvdA landbouw noch ontwikkelingshulp prioriteit genieten. Ook het
CDA kent zo'n twijfelgeval : Theo Brinkel op nummer 51, die algemeen secretaris
is van Pax Christi. Hij is bovendien auteur van de «Lubbers papers» het niet
verschenen maar alles onthullende boek over deze vroegere CDA-leider.

Deze week spreekt de Tweede Kamer onder meer over het Landelijk Afval
Beheersplan. Naar verwachting heeft morgen een spoeddebat plaats op verzoek van
SP-fractievoorzitter Marijnissen met demissionair minister Nawijn
( Vreemdelingenzaken , LPF ) .

Illustratie Sieb Posthuma


TAIL :
Parlement ; Recht ; Politiek en Staat ; Staatsrecht

