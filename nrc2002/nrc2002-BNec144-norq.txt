DOCUMENT : 144 of 201

PAPER : NRC Handelsblad

DATE : December 11, 2002


BYLINE : MARK HOUBEN

SECTION : Economie / Loopbaan ; Pg. 16

LENGTH : 691 words

BODY :

HEADLINE : Een advocaat met boerenverstand ; Wie is Louis Deterink ?

Begin jaren zestig besloot Louis Deterink samen met zijn jeugdvriend Harry
Olde Loohuis te gaan liften naar voetbalvrienden in Noord-Duitsland. Maar hoe
krijg je snel een lift ? Hun Twentse achtergrond gaf het antwoord : klompen
aantrekken en langs de weg gaan staan. «We zaten in mum van tijd in een auto
richting Hannover» , vertelt Olde Loohuis. «Louis is een man met boerenverstand.
Praktische oplossingen.»

Het voorval tekent advocaat mr A.A.M. Deterink ( 53 ) , die sinds vorige week
de surseance leidt van kabelexploitant UPC om op deze wijze een schuld van 5,3
miljard euro weg te werken , de grootste uit de Nederlandse bedrijfsgeschiedenis.
Een soortgelijke financiele operatie heeft de bewindvoerder kort daarvoor met
succes geleid bij telecombedrijf Versatel. Maar daar ging het «slechts» om 1,7
miljard euro.

Deterink dankt zijn naam en faam vooral als curator van DAF en Fokker ,
bedrijven die in de jaren negentig slagzij maakten. Maar ook sigarenfabrikant
Hofnar en levensverzekeraar Vie d'Or kennen hem. Inmiddels heeft Deterink in
zijn loopbaan naar schatting tussen de 20.000 en 25.000 mensen ontslagen.
Opnieuw een record.

Louis Deterink , in zijn geboortedorp Reutum in Twente steevast Lodewijk
genoemd , komt uit een katholiek middenstandsgezin. Zijn vader dreef in het
gehucht een kruidenierszaak en een bedrijf dat veevoer produceerde. Na zijn
middelbareschooltijd gaat hij in Nijmegen rechten studeren , omdat zijn vader wil
dat hij notaris wordt. Zoon Louis denkt daar anders over en kiest voor de
advocatuur met als specialisatie ondernemingsrecht. Zijn vader maakt het niet
meer mee , in zijn tweede studiejaar overlijdt hij.

Na zijn studie begint Deterink bij het Eindhovense advocatenkantoor Banning
Van Kemenade & Holland , dat tegenwoordig Holland Van Gijzen heet. Hij richt zich
op fusies en overnames en op insolventie , de juridische term voor
faillissementen. Met succes. Vijf jaar na zijn aantreden treedt hij als vennoot
toe tot de maatschap.

Advocaat Symen de Ranitz , werkzaam bij De Brauw Blackstone Westbroek , leert
Deterink kennen bij zaken als DAF en Fokker en als bestuurslid bij de vereniging
van insolventiejuristen , waar Deterink in het bestuur zat. Hij omschrijft de
Twentenaar als een «handige strateeg , maar geen topjurist. Het is eerder een
politicus. Hij charmeert , hij vermijdt onnodige conflicten. Dat laatste zie je
weinig bij advocaten.» Maar politiek actief is Deterink , die CDA stemt , niet.

Hoewel Deterink zonder uitzondering door mensen uit zijn omgeving als een
«harde werker» wordt omschreven , ziet hij volgens confrere Ben Knuppe ook de
betrekkelijkheid in van zijn dossiers. Deterink bezit een tweede huisje in
Zeeland en trekt zich daar soms met zijn gezin terug. Vaak gaat hij vervolgens
alleen het Veerse Meer op om te zeilen en rustig na te denken. De mobiele
telefoon gaat dan niet mee.

Soms is dat nodig. Behalve zijn werk als bewindvoerder en curator heeft
Deterink een aantal nevenfuncties , zoals enkele commissariaten. De meest
opvallende is die van de Nederlandse vestiging van Tyco in Den Bosch , het
Amerikaanse conglomeraat waarvan de topman wordt verdacht van zelfverrijking en
belastingontduiking.

Zonder twijfel heeft Deterink tijdens het Fokker-drama het minst vaak kunnen
contempleren of zeilen , vooral door de periode van anderhalf jaar waarin de
onderneming wellicht nog een nieuw leven zou krijgen. Juridisch gesproken loopt
de zaak rondom de failliete vliegtuigfabrikant nog altijd. Overigens net zoals
DAF en Vie d'Or , waar schuldeisers via Deterink nog altijd hun geld proberen op
te halen.

Ook thuis houdt de curator van rust en weidse blikken. Het is de voornaamste
reden om bij een advocatenkantoor te blijven dat vanuit een provinciestad -
Eindhoven - opereert. Gerenommeerde Randstedelijke kantoren als De Brauw hebben
in het verleden geprobeerd hem los te weken bij Holland Van Gijzen. Maar
Deterink hapte niet toe. Hij wil blijven wonen op zijn boerderij , gelegen tussen
Schijndel en Boxtel , waar ook twee IJslandse paarden rondlopen.

Foto Vincent van den Hoogen


TAIL :
Bedrijfsleven ; Rechtspraak ; Recht ; Justitie ; Economie

