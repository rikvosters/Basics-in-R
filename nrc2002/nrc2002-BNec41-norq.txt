DOCUMENT : 41 of 201

PAPER : NRC Handelsblad

DATE : December 13, 2002


BYLINE : DOOR EEN ONZER REDACTEUREN

SECTION : Economie ; Pg. 11

LENGTH : 345 words

DATELINE : DEN HAAG , 13 DEC.

BODY :

HEADLINE : Kabinet wil geen soepelere mestwet

Het kabinet wil de mestregels niet verder versoepelen. Staatssecretaris
Odink ( Landbouw ) zal de zes moties die de Kamer vorige week over versoepeling
heeft aangenomen , niet uitvoeren. Dat heeft hij mede namens staatssecretaris Van
Geel ( Milieu ) in een brief aan de Tweede Kamer geschreven.

Hierin stelt Odink dat het kabinet begrip heeft voor de verzoeken van de
Kamer , maar het uitvoeren ervan zou de Nederlandse positie in de nog lopende
onderhandelingen over het mestbeleid ernstig beschadigen. In de moties vraagt de
Kamer onder andere het Kabinet om de aanwijzing van droge zandgronden te
beperken en de verliesnormen voor stikstof en fosfaat dat naar het grondwater
lekt op het huidige niveau te handhaven. Op zandgronden mag minder mest worden
uitgereden omdat bij mestafzet op deze gronden veel schadelijk stoffen in het
grondwater verdwijnen.

LTO Nederland heeft gisteren in een verklaring laten weten «zwaar
teleurgesteld» in staatssecretaris Odink te zijn. «Deze gang van zaken draagt
niet bij aan het zo gewenste vertrouwen in de Haagse politiek» , schrijft LTO in
haar verklaring.

Nederland onderhandelt momenteel met de Europese Commissie over een
uitzonderingspositie voor Nederland , het zogeheten derogatieverzoek.
Eurocommissaris Wallstrom ( Milieu ) heeft de Europese Commissie drie weken
geleden geadviseerd het derogatieverzoek van Nederland af te wijzen. Mocht de
Europese Commissie het advies van Wallstrom overnemen , dan moet bijna een derde
van de Nederlandse veestapel verdwijnen om alsnog aan de Europese norm te
voldoen.

Volgens organisaties zoals LTO-Nederland rechtvaardigen de gunstige
klimatologische omstandigheden in Nederland een afwijking van de
nitraatrichtlijn die Brussel hanteert. Door het klimaat hier zou er meer nitraat
in het gras opgeslagen worden dan in de rest van Europa , waardoor deze stof
slechts voor een klein gedeelte in het grondwater terecht komt. Het RIVM
onderschrijft deze lezing in enkele onderzoeken.


TAIL :
Landbouw ; Milieu ; Natuur en Milieu ; Economie ; Bedrijfstakken ;
Agrarische Sector

