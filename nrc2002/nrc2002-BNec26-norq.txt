DOCUMENT : 26 of 201

PAPER : NRC Handelsblad

DATE : December 14, 2002


BYLINE : DOOR ONZE REDACTEUR HELEEN DE GRAAF

SECTION : Economie ; Pg. 11

LENGTH : 429 words

DATELINE : AMSTERDAM , 14 DEC.

BODY :

HEADLINE : Nuon dreigt met stoppen windenergie ; «Subsidie moet omhoog»

Energiebedrijf Nuon bouwt geen nieuwe windmolens meer in Nederland als de
overheid de nieuwe subsidieregeling niet verbetert. Die regeling maakt opwekking
van windenergie volgens Nuon verliesgevend.

«Met de huidige vergoedingen is het vrijwel onmogelijk om in windenergie te
investeren. De nieuwe regeling zou de doodsteek zijn voor windenergie in
Nederland , » meent bestuursvoorzitter Ludo van Halderen in een gesprek met deze
krant. Ook Shell Nederland trekt zich waarschijnlijk terug uit zijn eerste
investering in een windpark in zee bij Egmond.

Nuon beheert ongeveer de helft van de 500 megawatt windenergie die in
Nederland staat opgesteld en is daarmee marktleider. Het bedrijf , dat de
afgelopen zes jaar 500 miljoen euro investeerde in windparken in Nederland en
andere Europese landen , zegt dat de nieuwe subsidieplannen van het kabinet de
bouw van windparken onrendabel maakt.

De Milieukwaliteit Elektriciteitsproductie ( MEP ) , waarover de Tweede Kamer
volgende week dinsdag debatteert , voorziet in subsidies voor windenergie op zee
van 6,8 eurocent per kilowattuur. «Dit is een cent te laag , we maken dan
verlies» , aldus Van Halderen. Hij zegt dat een subsidie van 4,9 cent voor
windenergie op land zelfs 2 cent te laag is. «Wij gaan onder deze condities niet
meer investeren in windenergie.»

Onder de huidige regeling , de Regulering Energie Belasting , beter bekend als
de eco-tax , ontvangen investeerders van windenergie ongeveer 8 cent subsidie per
kilowattuur.

Het is de tweede keer deze week dat Nuon dreigende taal spreekt in de
richting van de overheid. Afgelopen woensdag zei het energiebedrijf dat het
waarschijnlijk zal afzien van de bouw van een windpark voor de kust van Egmond
als de subsidie wordt verlaagd.

Dit windmolenpark , dat Nuon bouwt met de Koninklijke/Shell Groep , moet uit
36 molens gaan bestaan die vanaf 2005 stroom leveren aan 110.000 huishoudens. De
overheid wil windenergie op de Noordzee juist stimuleren wegens ruimtegebrek op
het vasteland. Van Halderen heeft kritiek op de overheid die volgens hem geen
consistent beleid voert.

Henk Dijkgraaf , directeur van Shell Nederland , zei gisteravond dat ook zijn
bedrijf vrijwel zeker afziet van het Egmond-project als de subsidie niet wordt
verhoogd. «Hoewel een besluit om af te zien van het windmolenpark voor ons een
grote teleurstelling zou zijn , » aldus Dijkgraaf. Het windpark bij Egmond zou het
eerste in Nederland zijn waar Shell mede-investeerder is.


TAIL :
Overheidssteun ; Milieu ; Energievoorziening ; Economie ; Natuur en Milieu ;
Nationale Economie

