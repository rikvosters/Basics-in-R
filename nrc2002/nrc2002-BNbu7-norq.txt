DOCUMENT : 7 of 111

PAPER : NRC Handelsblad

DATE : December 14, 2002


BYLINE : DOOR ONZE CORRESPONDENT RENEE POSTMA

SECTION : Buitenland ; Pg. 5

LENGTH : 695 words

DATELINE : KOPENHAGEN , 14 DEC.

BODY :

HEADLINE : Ken je die mop van die Poolse journalist ?

Het Bella Center in Kopenhagen heeft iets van de cirkels van de hel. In het
midden zitten de premiers , daarbuiten de delegaties , in de buitenste cirkels de
journalisten. «Volgens mij is het bij jullie journalisten daar beter dan bij ons
in het onderhandelaars-getto» klinkt een stem uit de Hongaarse delegatiekamer
via de telefoon. Hij heeft het over de hapjes en de drankjes en wekt de indruk
dat het er bij de delegatie spartaans aan toe gaat.

De Hongaren zitten zich suf te studeren op het laatste voorstel aan de
Polen. Ze vertrouwen het niet helemaal. De kandidaten zijn bang dat Polen er
straks met de buit vandoor gaat. «Als er meer geld komt , willen wij evenredig
meegenieten» , zegt de Hongaarse stem over de telefoon. De kandidaten houden
elkaar wantrouwend in de gaten. Wekenlang lieten de premiers van Polen ,
Hongarije , Tsjechie en Slowakije zich breed glimlachend hand in hand met elkaar
op de foto zetten : de zogenaamde Viuehrad vier zouden een gezamenlijk front
vormen in Kopenhagen. Een voor allen , allen voor een de EU in.

Maar als het er echt op aankomt is de vriendschap toch iets minder hecht dan
de politieke leiders willen doen geloven. Ook op de journalistenvloer. «Als de
Tsjechen en Hongaren met ons mee willen vechten , graag. Samen zijn we sterker.
Maar als ze ons de kooltjes uit het vuur laten halen moeten ze later geen
praatjes krijgen» , roept een Poolse journalist uitdagend. «Nou dan kom ik mooi
geld bij jullie lenen» , antwoordt een Hongaarse gevat. «Jullie bulken straks van
het geld terwijl wij het met een grijpstuiver moeten doen.»

In de Hongaarse onderhandelaarskamer zijn ze er inmiddels achter dat het
inderdaad een grijpstuiver wordt. «Een mooi kerstcadeautje hebben ze bedacht.
Dat geld is net genoeg voor de kandidaten om ieder een kerstboom te kopen» ,
schampert de stem uit de onderhandelaarskamer.

Dan schuifelt de Tsjechische premier Epidla de journalistenruimte binnen. De
Tsjechen willen nog steeds meer geld. Meer heeft de stille premier niet te
melden. Wel heeft hij nog een handjevol bon mots op zak : ja , het ziet er somber
uit maar een walvis ziet er ook uit als een vis en is het toch niet ! En dan : 'U
weet dat ik marathons loop. Ik voel me nu als in de 38ste kilometer.« De
verzamelde journalisten kijken hem vragend aan. Niemand heeft ooit een marathon
gelopen. Beleefd glimlachend verdwijnt de Tsjech weer naar de binnenste kring
van de premiers.

Dan houden de Polen een briefing waarop ook de Slowaakse onderhandelaar Jan
Figel mag aanzitten. De geest van Viuehrad is nog niet helemaal dood , lijkt de
boodschap. Maar Figel krijgt geen enkele vraag van de Poolse journalisten.
Lankmoedig zit de Slowaak de Poolse briefing uit. Hij mompelt wat over een goed
resultaat en de Europese toekomst. De Poolse journalisten hebben even helemaal
geen belangstelling voor het buurland Slowakije.

Als een man duiken ze op de man met de berekeningen. De miljoenen vliegen
driftig in het rond. Het laatste voorstel van het voorzitterschap wordt van
onder tot boven doorgerekend. De woordvoerder van de Poolse premier zweeft de
hele dag in de buurt van het Poolse journaille rond. De Poolse lijnen zijn kort.
Het Europese lidmaatschap wordt eendrachtig bevochten. En niemand van de
kandidaten die zich daarover verbaast.

Ken je die mop van de Poolse journalisten , vraag een collega uit Slovenie.
»Belt een Poolse journalist de woordvoerder van de Europese Commissie of hij al
een datum weet voor de Poolse toetreding. Nee , zegt de woordvoerder die is er
niet en legt de telefoon neer die onmiddellijk weer gaat. Met een Poolse
journalist , wanneer kunnen we toetreden ? Weet ik niet , zegt de woordvoerder. Dag
in dag uit gaat dat zo door , tot er eindelijk een datum is.

Na het duizendste telefoontje kan de woordvoerder eindelijk zeggen : 1 mei
2004. Doodvermoeid zakt hij in zijn stoel. Tring , tring , daar gaat de telefoon
weer. Ik heb toch gezegd : 1 mei 2004, antwoordt de woordvoerder geirriteerd.
Klinkt het aan de andere kant : Ja , maar we wilden nog even precies weten , 's
morgens of 's middags ? «


TAIL :
Buitenlandse betrekkingen ; Topconferenties ; Politiek en Staat ;
Buitenlandse Betrekkingen

