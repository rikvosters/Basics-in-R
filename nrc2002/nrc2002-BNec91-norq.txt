DOCUMENT : 91 of 201

PAPER : NRC Handelsblad

DATE : December 12, 2002


BYLINE : HANS BUDDINGH« MAARTEN SCHINKEL

SECTION : Economie / Achtergrond ; Pg. 14

LENGTH : 2109 words

BODY :

HEADLINE : De baten van een groot Europa ; De pijn van de uitbreiding is goed zichtbaar , het voordeel komt ongemerkt

Op de top die vandaag in Kopenhagen begint wordt het startschot gegeven voor
de uitbreiding van de Europese Unie met tien nieuwe lidstaten , waarvan acht in
Midden- en Oost-Europa. Uiteindelijk zullen de economische baten uitstijgen
boven de directe lasten. Maar onder de huidige EU-lidstaten zijn de pijn en de
voordelen niet gelijk verdeeld.

Hoe zou de klassieke econoom Adam Smith hebben gereageerd als hij de val van
het IJzeren Gordijn had meegemaakt ? Onderzoeksdirecteur Norbert Walter van
Deutsche Bank stelde zich onlangs deze vraag. Volgens Walter zou de grondlegger
van de economische wetenschap een nieuw hoofdstuk aan zijn befaamde Wealth of
Nations hebben toegevoegd. En daarin zou hij hebben geschreven over een nieuwe
welvaartsgroei door vrije stromen van goederen , diensten , arbeid en kapitaal in
gebieden , die historisch , cultureel en economisch altijd al met elkaar verbonden
waren geweest.

En hoe reageerden de politieke leiders van de Europese Unie op de komende
uitbreiding met tien nieuwe lidstaten ? »Angsthazen en kleingrutters beheersen de
besluitvorming« , schreef Norbert Walter in een commentaar bij een rapport van
Deutsche Bank over de uitbreiding.

Vandaag en morgen wordt de knoop in de Deense hoofdstad Kopenhagen
doorgehakt over de toetredingsvoorvoorwaarden voor de tien nieuwe lidstaten. De
Europese leiders , onder wie ook de Nederlandse premier , hebben tot het laatste
moment een gevecht geleverd over de kosten van de uitbreiding , vooral de steun
voor boeren in de nieuwe lidstaten.

Vrijhandel , waarvan de toetreding van de nieuwe lidstaten het ultieme
voorbeeld is , is altijd al lastig aan de burgers te verkopen geweest. De pijn is
goed zichtbaar , het voordeel komt ongemerkt. Iedereen kan de fabriek zien die op
de fles gaat door de toegenomen buitenlandse concurrentie , en de werknemers die
op straat komen te staan. De veel grotere nieuwe werkgelegenheid die de grotere
afzetmarkt oplevert , gaat echter druppelsgewijs. En de centen en dubbeltjes die
goederen en diensten goedkoper worden , vallen nauwelijks op , terwijl de
lange-termijnvoordelen moeilijk over het voetlicht te brengen zijn.

Eurocommissaris Gunter Verheugen herinnerde er vorige maand tijdens een
bijeenkomst in Brussel nog maar eens aan dat de kosten zeer beperkt zijn. Voor
de periode 2004-2007 gaat het om zo'n 40 miljard euro , waarvan verreweg het
grootste deel opgaat aan landbouwsteun en structuurfondsen voor achtergebleven
gebieden. In dezelfde periode dragen de nieuwe lidstaten zelf 15,5 miljard euro
bij aan het EU-budget. Anders gezegd : de netto kosten belopen voor de huidige
EU-15 in 2004 ongeveer 0,07 procent van het bruto binnenlands produkt , in 2005
en 2006 waarschijnlijk nog minder. »Dit is een kleine prijs voor de vreedzame en
democratische hereniging van ons continent« , aldus Verheugen.

Schattingen over de economische winst voor de EU bij een uitbreiding met
tien nieuwe lidstaten komen allemaal hoger uit dan de directe kostenpost.
Volgens door Deutsche Bank verzamelde schattingen van diverse instituten ligt
het positieve welvaartseffect van de integratie van de markten voor goederen ,
kapitaal en arbeid op 0,2 tot 1,2 procent van het totale bbp in de EU. Deutsche
Bank zelf blijft dicht bij 0,2 procent : een aantal voordelen is al geincasseerd
doordat veel handelsbelemmeringen met de kandidaat-lidstaten reeds zijn
weggenomen. Het voordeel voor de nieuwe lidstaten is vele malen groter , omdat de
omvang van hun economie met slechts 5 procent van het EU-totaal veel kleiner is.

Toch zijn pijn en voordeel binnen de huidige EU-landen niet gelijk verdeeld.
Het verschil zit hem hoofdzakelijk in twee factoren. De eerste is de
geografische nabijheid van de nieuwe toetreders , en het bijbehorende gemak
waarmee economische activiteiten over en weer worden uitgeruild. De tweede
factor is de positie van de verschillende EU-landen in de economische pikorde.
Landen met hoge lonen vinden in de nieuwe toetreders een vers reservoir aan
goedkope maar geschoolde arbeid , waaraan zij zaken kunnen uitbesteden die in
eigen land toch te kostbaar waren. Zelf schuiven zij verder omhoog op de ladder ,
door hoogwaardiger goederen en vooral diensten te gaan produceren. En dat is een
positie waaraan zij in de EU al gewend waren.

Want lage-lonenlanden waren er al in de EU : Spanje , Portugal en Griekenland.
Het zijn dan ook deze landen die voor de keuze staan zelf een stapje omhoog te
doen , of voluit in de concurrentieslag te moeten met hun nieuwe rivalen uit het
oosten.

Voor Nederland is er geen duidelijk gekwantificeerd onderzoek naar de
gevolgen van de uitbreiding , hoewel het Centraal Planbureau wel een
sectoranalyse heeft gedaan. Aangenomen mag worden dat Nederland zich goeddeels
in de Duitse positie bevindt : hoog op de ladder van economische ontwikkeling ,
met veel kansen voor uitbesteding van productie. Het veel grotere aandeel van
dienstverlening in de Nederlandse economie betekent wel dat het
macro-economische effect van de uitbreiding vermoedelijk geringer zal zijn dan
in Duitsland. Geografisch gezien ligt Nederland relatief ver van de nieuwe
landen. Daar staat tegenover dat het Nederlandse bedrijfsleven van oudsher
expansief en internationaal is : Nederland is nu al een van de grootste
investeerders in Oost-Europa.

Duitsland en Spanje zijn goede voorbeelden van de twee extremen. Duitsland
is een hoogwaardige economie met dure arbeidskrachten en een hoge
productiviteit. En het ligt pal aan de oostgrens van wat nu nog de Europese Unie
is. Het tegenvoorbeeld is Spanje , met relatief goedkope arbeid en een lagere
productiviteit , dat na de uitbreiding geografisch veroordeeld zal zijn tot een
uithoek van het nieuwe Europa.

Om met Duitsland te beginnen : volgens economische onderzoekers van diverse
instituten profiteren Duitsland en Oostenrijk wegens hun geografische ligging
het meest van de EU-uitbreiding naar Midden- en Oost-Europa. Toch is in deze
landen de vrees bij de bevolking het grootst voor arbeidsmigratie uit
bijvoorbeeld Hongarije , Polen en Tsjechie.

Is die vrees terecht ? Uit een rapport van Deutsche Bank van mei vorig jaar
komt een tamelijk genuanceerd beeld naar voren. De verwachte arbeidsmigratie
levert volgens dit rapport ook veel voordelen op. De door Duitsland en
Oostenrijk bedongen overgangstermijnen voor een tijdelijke stop op
arbeidsmigratie zijn volgens Deutsche Bank alleen maar politiek te
rechtvaardigen »om de acceptatie van de uitbreiding niet in gevaar te brengen«.

Volgens Deutsche Bank zouden bij een volledige opening van de grenzen in
vijftien jaar tijd 1,5 a 2,5 miljoen migranten uit Midden- en Oost-Europa naar
de EU komen , waarvan dan tweederde naar Duitsland zou komen. Hiervan zou een
derde zich op de arbeidsmarkt melden , gelokt door hogere lonen. Voor Duitsland
betekent dat maximaal 60.000 nieuwe werknemers per jaar , van wie het grootste
deel uit Polen. Deze zouden volgens Deutsche Bank zonder veel problemen door de
arbeidsmarkt kunnen worden geabsorbeerd , al verheelt de bank niet dat
pendelarbeid in de grensregio's problemen kan veroorzaken. De Duitse economie
zou per saldo van de meerproductie profiteren. Duitsland heeft wegens het
relatief lage geboortecijfer al 300.000 immigranten per jaar nodig om de omvang
van de werkzame bevolking op peil te houden. Deutsche Bank wijst dan ook op een
mogelijke brain drain uit het oosten waar Duitsland baat bij kan hebben , maar
die de economische dynamiek in nieuwe lidstaten juist kan aantasten.

Deutsche Bank besteedde in haar studie speciaal aandacht aan de Duitse
bouwsector , waar grote scepsis heerst over de EU-uitbreiding. Duitse
bouwbedrijven vrezen de concurrentie en Duitse bouwvakkers zijn bang hun baan
aan Oost-Europeanen te verliezen. Maar ook hier is de werkelijkheid volgens de
bankstudie veel genuanceerder. De toestroom van 100.000 tot 200.000 bouwvakkers
( in vijftien jaar ) zou Duitse bedrijven dwingen feller te concurreren , maar
daarvan profiteert de Duitse consument. Alleen de minder geschoolde Duitse
bouwvakkers zouden problemen kunnen krijgen.

Maar immigratie leidt ook tot meer vraag op de Duitse bouwmarkt , omdat meer
woningen nodig zijn. Het grootste voordeel van de uitbreiding voor de Duitse
bouwsector zit volgens Deutsche Bank in de enorme behoefte aan bouwwerken in de
nieuwe lidstaten , waar de economie nu al sneller groeit dan die van de EU.
Deutsche Bank spreekt van een enorme »inhaalvraag« die in de vele tientallen
miljarden euro's loopt. De Oosteuropese bouwcapaciteit is simpelweg onvoldoende
om de miljardeninvesteringen in vooral infrastructuur , bedrijfsgebouwen en
milieuverbetering uit te voeren. »Duitse bouwbedrijven kunnen van hun
kennisvoorsprong profiteren« , aldus het rapport. »De winst op de markten in het
oosten compenseert dan mogelijke verliezen in Duitsland.«

Tegenover Duitsland staat Spanje. Dat heeft , in elk geval de eerstvolgende
jaren , geen baat bij de EU-uitbreiding. Volgens onderzoekers van de Madrileense
Universidad Complutense , die hun bevindingen onlangs op een seminar in Brussel
presenteerden , gaat het Spaanse bruto binnenlands produkt er door de uitbreiding
zelfs op achteruit. In 2008 komt het bbp 1,8 procentpunt lager uit. De Spaanse
werkloosheid komt in 2013 volgens de onderzoekers 1,35 procentpunt hoger uit.
Daarnaast zijn er natuurlijk nog de miljarden euros die Spanje misloopt aan
Europese structuurfondsen voor achtergebleven gebieden , omdat de meeste Spaanse
regio's straks door de toetreding van armere lidstaten in verhouding te rijk
zijn om nog voor steun in aanmerking te komen. Het negatieve macro-economische
effect zal de Spaanse regering ongetwijfeld motiveren tot een zeer harde
opstelling , wanneer tegen 2006 de onderhandelingen beginnen over de nieuwe
structuurfondsen. Alleen de Spaanse landbouw dank zij zijn kwaliteit en
specialisatie voordeel hebben van de uitbreiding.

»Ik was helemaal niet verrast« , zegt universiteitsdocent Jose Antonio Herce ,
die met zijn onderzoeksbureau Fedea de berekeningen uitvoerde. »De Spaanse
economie is veeleer een concurrent dan een complement van Midden- en
Oost-Europa. Voor Portugal en Griekenland kun je waarschijnlijk dezelfde
conclusie trekken.«

Vooral de Spaanse industrie loopt forse klappen op. Dat komt volgens Herce
doordat Spanje zijn positie als toeleverancier van fabrikaten en half-fabrikaten
aan Midden- en Oost-Europa kwijtraakt. De internationale handels- en
investeringsstromen zullen zich deels verleggen naar het oosten. De Spaanse
onderzoekers wijzen op de strategie van multinationale ondernemingen die aan de
toekomstige lidstaten een gepriviligieerde plaats geven in hun netwerk van
toeleveranciers. De groeiende stroom van directe investeringen naar deze landen
verhoogt ook hun technisch niveau en dus concurrentiekracht.

Volgens Herce is het negatieve effect ook een gevolg van het feit dat Spanje
nauwelijks economische relaties met de toekomstige lidstaten in Midden- en
Oost-Europa onderhoudt , waardoor het van de nieuwe voorspoed in deze landen niet
meeprofiteert. Spaanse bedrijven moeten volgens Herce de economische
betrekkingen met deze regio aanhalen door eigen investeringen , die nu toch te
veel op Latijns-Amerika zijn gericht. Hij ziet dat de aandacht hiervoor groeit.

De grote afstand tussen Spanje en Midden-en Oost-Europa kan maar voor een
klein deel het negatieve economische effect van de uitbreiding verklaren. »Kijk
naar Ierland , dat land ligt ook excentrisch maar profiteert toch ook van
uitbreiding. Het heeft wel een opener economie , die op nieuwe technologie is
gericht.« Toch is Herce hoopvol. Het negatieve effect zal wegebben , al moet
Spanje daar wel jaren op wachten. »Uiteindelijk zal het positieve effect van een
grotere interne markt domineren.«

Ligging , en vooral de plek op de ladder van economische ontwikkeling ,
bepalen zo voor zowel Duitsland als Spanje de mate waarin ze op de middellange
termijn van de uitbreiding profiteren. Voor beide , en voor alle andere
EU-landen , geldt dat innovatie en flexibiliteit thuis het enige antwoord zijn op
de nieuwe concurrenten uit het oosten. Zo dwingt de uitbreiding van de Europese
Unie hen tot het doorvoeren van de structurele hervormingen van de arbeids- en
productmarkten die daarvoor nodig zijn. Het zal in het Europese integratieproces
niet de eerste maal zijn dat een fait accompli een effectievere prikkel blijkt
dan een topconferentie vol vage beleidsvoornemens.

De nieuwe lidstaten van de Europese Unie vanaf 1 mei 2004

NRC Handelsblad 121202 / Bron : Eurostat


TAIL :
Binnenlandse politiek ; Buitenlandse betrekkingen ; Topconferenties ;
Politiek en Staat ; Buitenlandse Betrekkingen

