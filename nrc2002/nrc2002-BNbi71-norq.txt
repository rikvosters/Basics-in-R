DOCUMENT : 71 of 123

PAPER : NRC Handelsblad

DATE : December 11, 2002


BYLINE : DOOR ONZE CORRESPONDENT

SECTION : Binnenland ; Pg. 2

LENGTH : 372 words

DATELINE : LONDEN , 11 DEC.

BODY :

HEADLINE : Excuus vol emoties van Cherie

Cherie Blair , de Britse premiersvrouw , heeft gisteren emotioneel excuses
gemaakt voor de controverse die ze had veroorzaakt met haar ontkenning dat ze
zakelijke adviezen had gekregen van een zwendelaar. Met tranen in de ogen en
stokkende stem schetste Cherie zichzelf als een hardwerkende , maar niet
onfeilbare moeder die het beste voorhad met de privacy van haar gezin , toen ze
de vergissing beging te jokken dat ze Peter Foster niet kende. Foster , de vriend
van Cherie's «lifestyle-adviseuse» Carole Caplin , zat al drie keer in de cel
wegens fraude en staat op het punt te worden uitgeleverd aan Australie. Hij
hielp Cherie bij het kopen van twee appartementen in Bristol , waarvan een voor
Blairs zoon Euan.

«Dit instinct om te ontkennen , dat elke moeder gehad zou hebben , en mijn
verlangen om mezelf niet open te stellen voor elke vraag die de pers mij wenst
te stellen , leidde tot dit misverstand bij de woordvoerders van Downing Street
» , aldus Cherie. De woordvoerders van premier Blair herhaalden haar ontkenning
tegen de pers. The Daily Mail , een rechtse tabloid die al een jaar campagne
voert tegen vermeende arrogantie van «Queen Cherie» , publiceerde daarop e-mails
tussen Foster en Cherie , waaruit het tegendeel bleek.

Daarmee was de crisis een feit , zowel tussen Cherie en de voorlichters van
haar man , als tussen Downing Street en de media , die tien dagen aanhield en
dagelijks werd gevoed met nieuwe details. Zo leek Cherie , topadvocate en
parttime-rechter , zich ook bemoeid te hebben met Fosters uitlevering. Bovendien
kocht ze de appartementen met geld uit een zogeheten blind trust , waarin het
vermogen van de Blairs is ondergebracht , bedoeld om te voorkomen dat
ambtsdragers en hun familie hun eigen financien beheren.

Cherie zei gisteren dat ze Foster , die ze amper kende , nooit zo ver in haar
zaken had moeten laten. Haar beroep op de harten der Britten - «ik ben geen
Superwoman» , «ik zou wel willen wegkruipen , maar doe het niet» - waaraan spin
doctors uren schaafden , lijkt goed te zijn gevallen. Commentaren prijzen haar
openheid , maar zeggen ook dat de affaire haar eigen schuld is.


TAIL :
Binnenlandse politiek ; Fraude en corruptie ; Recht ; Criminaliteit ;
Delicten ; Politiek en Staat

