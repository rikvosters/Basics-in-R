DOCUMENT : 64 of 201

PAPER : NRC Handelsblad

DATE : December 13, 2002


BYLINE : DOOR EEN ONZER REDACTEUREN

SECTION : Economie ; Pg. 9

LENGTH : 312 words

DATELINE : AMSTERDAM , 13 DEC.

BODY :

HEADLINE : OPEC wil productie verlagen

De organisatie van olie-exporterende landen ( OPEC ) zal de productie
verminderen om een val van de olieprijs te voorkomen. De leden van het kartrel
besloten dit gisteren tijdens een vergadering in Wenen. De actie heeft voorlopig
succes. De olieprijs steeg vanmorgen naar het hoogste punt sinds medio oktober.

De productievermindering komt via een vreemde constructie tot stand. OPEC
verhoogde namelijk het officiele productieniveau met 1,3 miljoen vaten naar 23
miljoen vaten ( 159 liter ) . Veel OPEC-leden produceerden echter al maanden meer
dan afgesproken , volgens analisten zo'n 3 miljoen vaten per dag. De
olieministers van het kartel beloofden gisteren dat zij zich aan de afspraken
zullen gaan houden. Als dit gebeurd daalt de daadwerkelijke olie-export van de
groep met zo'n 1,6 miljoen vaten , ofwel 7 procent. OPEC verzorgt ongeveer
eenderde van de dagelijkse wereldconsumptie van ruwe olie.

De maatregel moet ook de geloofwaardigheid van OPEC herstellen. De markt
lijkt vooralsnog te geloven dat het kartel zich deze keer aan de afspraken zal
houden. De prijs van een vat Brent Noordzee-olie steeg vanmorgen met 53 cent
naar 27,40 dollar. Het kartel probeert de olieprijs binnen een bandbreedte te
houden van 22 tot 28 dollar. Dat is het afgelopen jaar gelukt , maar de
overproductie en de economische stagnatie zorgden ervoor dat OPEC bang was dat
de olieprijs flink zou gaan dalen in het tweede kwartaal. De vraag naar olie
neemt altijd af in dit kwartaal omdat de winter op het noordelijk halfrond
voorbij is.

OPEC heeft echter weinig invloed op een aantal factoren die ook doorwerken
op de olieprijs. Zo hangt de dreiging van een oorlog in Irak nog steeds boven de
markt. Een meer directe invloed komt van de staking in Venezuela die vandaag de
twaalfde dag ingaat.


TAIL :
Handel ; Brandstoffen ; Economie ; Energievoorziening ; Bedrijfstakken

