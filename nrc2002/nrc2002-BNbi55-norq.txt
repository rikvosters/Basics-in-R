DOCUMENT : 55 of 123

PAPER : NRC Handelsblad

DATE : December 12, 2002


BYLINE : DOOR ONZE REDACTEUR RAYMOND VAN DEN BOOGAARD

SECTION : Binnenland ; Pg. 7

LENGTH : 950 words

DATELINE : DEN HAAG , 12 DEC.

BODY :

HEADLINE : «VVD moet naar rechts» ; Manifestschrijver Edwin van de Haar :

De VVD is onder Zalm niet rechts genoeg , meent partijlid Van de Haar die daarover een manifest publiceerde. Het gat waarin de LPF ooit sprong , ligt nog open.

«Het rechtse gat blijft» , constateert VVD-lid Edwin van de Haar ( 31 ) , een van de auteurs van het in september verschenen manifest «Helder liberaal ,
duidelijk rechts». Hij is teleurgesteld. Zijn oproep om na de onverwachte opkomst van de LPF nu eindelijk eens van de VVD een duidelijk rechtse partij te maken , heeft niet echt geholpen , moet Van de Haar drie maanden later constateren. «Het wemelt op de nieuwe VVD-lijst van de links-liberale kandidaten , en er is niet echt een visie waar het naar toe moet in de politiek».
Dus laat de VVD ter rechterzijde nog steeds veel ruimte open in het politieke spectrum - het «rechtse gat» waarin in mei de LPF zoveel electoraal succes had.

Dat de twijfelende kiezer niet langer naar rechts wil , gezien de plotselinge
populariteit van de SP in de peilingen , gelooft Van de Haar niet. «Je kunt net
zo goed zeggen dat de kiezer alleen maar naar links trekt , omdat de VVD op
rechts geen alternatief biedt. VVD-leider Zalm is tenslotte geen krachtige
rechtse leider. Ik vind het nogal schamel , die drie of vier zeteltjes
vooruitgang voor de VVD in de peilingen. Terwijl er zulke grote kansen lagen. Er
is in mei iets gebeurd in Nederland. Maar de VVD heeft daar nauwelijks op
gereageerd».

Van wat een rechtse VVD zou moeten voorstaan , hebben Van de Haar en zijn
co-auteurs Joshua Livestro en Karina Kuperus in september een schets gegeven.
Ideologische discussie is zeldzaam in de VVD , waar de sfeer meestal vriendelijk
blijft en kritiek meer binnenskamers gemompeld wordt - ondanks aansporingen van
het partijbestuur tot meer discussie. Daarom werpt Van de Haar , net als zijn
co-auteurs zeer actief in de partij , de knuppel in het hoenderhok : de rechtse
oogst sinds 15 mei is in de VVD veel te schamel. Terugdringen van de
staatsinvloed ? «In de VVD wordt nu niet gesproken over wat we met de staat
willen , over terugdringing van het aantal ambtenaren en ministeries».
Privatisering van het stelsel van sociale zekerheid ? «De VVD-voorstellen komen
niet eens in de buurt van het private stelsel en onze staatssecretaris Rutte
voelt er niet voor». Een breuk met het bestaande milieubeleid en de Kyoto-norm ?
«We modderen gewoon door».

Op andere gebieden bespeurt hij af en toe een lichtpuntje : «De VVD-top doet
wel wat aan veiligheid , al spat het er niet echt vanaf. En er gebeurt ook wel
wat op economisch gebied , al is het vooral financieel.» Tekenend noemt hij het
dat de VVD de verkiezingen van januari ingaat met het licht geretoucheerde
verkiezingsprogramma van mei - hetzelfde waarmee Dijkstal de verkiezingen heeft
verloren. Zalm heeft weliswaar , kort voor de nederlaag van mei intern een
analyse het licht doen zien over het gebrek aan verschil met de PvdA als oorzaak
van de ellende , maar trekt zich daar in de praktijk kennelijk niet veel van aan ,
constateert Van de Haar.

De VVD-kandidatenlijst voor 22 januari is voor hem «nog wel de grootste
teleurstelling». Met uitzondering van Hans van Baalen zijn er nauwelijks rechtse
VVD'ers omhoog gekomen. «De drie jonge staatssecretarissen die hoog staan , zijn
linkse VVD'ers , en ook zijn er een aantal oude vertrouwden van de links-liberale
ex-leider Dijkstal omhoog gekomen zoals Aptroot en Visser. Het binnenhalen van
Ayaan Hirsi Ali is een regelrechte blunder. Zij is zeker een intelligente vrouw ,
maar wat voor signaal naar de kiezer vormt een kandidaat die zo weinig verschil
zegt te zien tussen de PvdA en de VVD ? Hirsi Ali is een geslaagde mediastunt ,
maar geen argument om twijfelende rechtse kiezers mee naar de VVD te halen».

Zou het kunnen zijn dat VVD'ers - veelal «verlichte burgerij» - helemaal
niet deel willen uitmaken van een rechtse partij ? Van de Haar : «Dat geloof ik
niet. We hebben met ons manifest de afgelopen maanden wel lezingen in het land
gehouden , en dan is het beeld heel wisselend. Grote groepen jongere VVD'ers zijn
niet bang van »rechts«. Dat is me erg meegevallen. Het is meer aan de top van de
partij , dat men in de stress schiet , als men van onze ideeen hoort : de
partijvoorzitter , sommige Kamerleden. Je merkt soms een soort dictatuur van het
woord »sociaal« in de partij , alles moet vooral »sociaal« zijn. En er is angst
dat de VVD met extreemrechts gedachtegoed uit de jaren tachtig zal worden
geassocieerd.»

Deze zorgen houden geen rekening met het gegeven dat de VVD door de
buitenwereld sowieso al als een rechtse partij wordt gezien , meent Van de Haar.
«Hoe denkt men dat de rest van het politieke spectrum naar ons kijkt ? Toch niet
als een linkse politieke partij zeker ? Wat is er dan op tegen als de VVD de
kiezer het rechtse alternatief biedt ? Bovendien doet de VVD het met een rechtse
leider als Bolkestein beter in verkiezingen dan met een linkse als Dijkstal. Dat
is duidelijk. Zalm zit daar zo'n beetje tussenin.»

«Het is nog niet te laat» , denkt Van de Haar. «Maar laat ze in de partijtop
nou eens ophouden met zwabberen : een keer een goed en helder rechts verhaal , dat
moet mogelijk zijn. En ophouden steeds maar te vragen naar de positiebepaling
van het CDA - dat komt onzeker over.» Ook denkt Van de Haar dat de leus «Stem
veilig , stem VVD» tezeer inspeelt op onzekerheid : beter een duidelijk eigen
verhaal. Daar moet de VVD , naar zijn mening , niet te lang mee wachten. «Als de
partij over zijn politieke plaats onduidelijk blijft , ligt blijvende
marginalisering van de VVD op de loer.»

Edwin van der Haar ( Foto NRC Handelsblad , Maurice Boyer )


TAIL :
Politieke partijen ; Recht ; Politiek en Staat ; Staatsrecht ; Gemeenten ;
Binnenlandse Politiek ; Lokale Politiek

