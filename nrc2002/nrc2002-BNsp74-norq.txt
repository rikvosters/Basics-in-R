DOCUMENT : 74 of 80

PAPER : NRC Handelsblad

DATE : December 9, 2002


BYLINE : DOOR ONZE SPORTREDACTIE

SECTION : Sport ; Pg. 17

LENGTH : 378 words

DATELINE : ROTTERDAM , 9 DEC.

BODY :

HEADLINE : Machine van hoop valt in de prijzen

Vlak nadat hij door het Amerikaanse tijdschrift Sports Illustrated was
gekozen tot sportman van het jaar , liet wielrenner Lance Armstrong zien dat hij
meer kan dan fietsen. In zijn eigen staat Texas behaalde de 31-jarige kopman van
de US Postal-ploeg gisteren als hardloper de overwinning in een duathlon. Met
zijn uitstapje naar het hardlopen keerde Armstrong terug naar een oude liefde :
als zestienjarige was hij Amerikaans kampioen triatlon. Het was in de tijd dat
zijn alleenstaande moeder Linda hem vergezelde naar triatlons , wieler- en
hardloopwedstrijden.

Ruim 450 deelnemers waren er op de Rocky Hill Ranch in de buurt van het
stadje Smithville. Waar de meeste van zijn ploeggenoten alleen de twaalf mijl op
de mountainbike aflegden , liep Armstrong de drie mijl die aan het fietsen
voorafging en de drie mijl die na het fietsen volgde. De nummers twee en drie ,
respectievelijk zijn ploeggenoten George Hincapie en de Nederlander Max van
Heeswijk , beperkten hun deelname tot het onderdeel fietsen. Armstrongs
«estafette-partner» was ploeggenoot Floyd Landis , die ook tijdens de voorbije
Tour de France deel uitmaakte van de ploeg van US Postal.

«Ik ben bang dat ik nooit meer kan lopen» , zei Armstrong nadat hij een
achterstand op het laatste onderdeel had omgebogen in een voorsprong en
uiteindelijk als winnaar de finish was gepasseerd. «Het is maar goed dat er nu
een massage van twee tot acht uur op het programma staat.»

Niet alleen zijn vierde eindzege in de Tour leverde Armstrong de eretitel
van Amerikaans sportman van het jaar op. Hij heeft de uitverkiezing vooral te
danken aan het feit dat hij «meer is dan een wielrenner , meer dan een atleet» ,
aldus redacteur Rick Reilly in de jongste uitgave van Sports Illustrated. «Hij
is een soort machine van hoop geworden.» Dat verwijst naar de ernstige ziekte
( teelbalkanker ) die Armstrong overwon , om vervolgens 's werelds grootste
wielerwedstrijd viermaal op zijn naam te schrijven.

Als sportman van het jaar volgt Armstrong twee spelers op uit het American
football , na wielrennen de favoriete ( kijk ) sport van de Texaan. Hij staat nu in
hetzelfde rijtje als legendarische landgenoten als Muhammad Ali en Michael
Jordan.


TAIL :
Atletiek ; Wielrennen ; Atletische- en Duursporten ; Sport

