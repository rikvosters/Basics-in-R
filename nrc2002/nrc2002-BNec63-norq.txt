DOCUMENT : 63 of 201

PAPER : NRC Handelsblad

DATE : December 13, 2002


BYLINE : ERIK VAN DER WALLE

SECTION : Economie ; Pg. 9

LENGTH : 447 words

BODY :

HEADLINE : Kaasstolp met bestek

Daadkracht , lef , verantwoordelijkheid nemen. Het bedrijfsleven geeft
zichzelf graag een voorbeeldfunctie. Fraaie eigenschappen , zeker in vergelijking
met politici die het volgens menig ondernemer zonder deze kwaliteiten moeten
doen.

Helaas. Wie de conclusies van de bouwenquete van de Tweede Kamer heeft
gelezen moet zijn vooroordelen drastisch bijstellen. Bedrijfsbestuurders blijken
opeens erg te lijken op het beeld dat zij zelf van politici hadden. En aan het
lef van de politici binnen de enquetecommissie mankeert in elk geval niets. Aan
de hand van de schaduwboekhouding van Koop Tjuchem , BAM , HBG en Ballast Nedam
komt men tot de conclusie dat er volop in strijd is gehandeld met het Europese
en nationale recht. «Captains of industry» , zo merkt de commissie smalend op ,
hebben hun mond vol van maatschappelijk ondernemen , maar met details als
schaduwboekhouding «plachten ze zich niet te bemoeien».

Duidelijke taal van de politiek die vraagt om duidelijke taal van de
ondernemer. Maar opeens blijkt de ondernemer zich niet met alle activiteiten van
«onze 16.000 werknemers» te kunnen bezighouden. Geen onbekend argument in Den
Haag , waar bewindslieden zich ooit verscholen achter hun duizenden ambtenaren.
De commissie is duidelijk : niet op de hoogte zijn van dergelijke omvangrijke
vergrijpen is even laakbaar als niets doen in het geval men wel is geinformeerd.
En de betrokken commissarissen wilden geen spelbreker zijn : in notulen van deze
toezichthouders bij BAM staat dat «opening van zaken ( ... ) niet opportuun» wordt
geacht.

De opslag bij grote projecten - die de commissie op 8,8 procent schat -
wordt door de bouwcon-cerns met een korrel zout genomen. Met zo'n marge zouden
de bouwbedrijven immers extreem winstgevend zijn , vinden de betrokken
bestuursvoorzitters. Wellicht , maar even goed kunnen deze extra inkomsten
moeiteloos verdwenen zijn in de inefficiente werking van de bouwbedrijven en hun
toeleveranciers.

Een interessante vraag ? Ach , een massale speurtocht naar de «waarheid» heeft
de industrie niet ondernomen. Een wegenbouwer presteerde het zelfs om - volgens
de commissie - stukken met «een beperkte omvang» te sturen , namelijk «een
papiersnipper» van een schaduwboekhouding.

Aanwijzingen voor de ontkenningsfase waar de bouw nog midden in zit.
Bouwbedrijf BAM komt zelfs tot de conclusie dat de commissie «onvoldoende
inzicht» heeft in de wijze waarop prijsvorming in de bouw tot stand komt. De
commissie wist het al : de bouw vormt een gesloten wereld. Alsof ze de kaasstolp
hebben overgenomen waar Den Haag vanaf wil.


TAIL :
Fraude en corruptie ; Bouwnijverheid ; Economie ; Bedrijfstakken ; Recht ;
Criminaliteit ; Delicten

