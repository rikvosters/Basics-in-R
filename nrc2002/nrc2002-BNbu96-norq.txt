DOCUMENT : 96 of 111

PAPER : NRC Handelsblad

DATE : December 10, 2002


SOURCE : Reuters

BYLINE : ( REUTERS )

SECTION : Buitenland ; Pg. 4

LENGTH : 470 words

DATELINE : XAI XAI , 10 DEC.

BODY :

HEADLINE : Afrikaans natuurpark bestrijkt drie landen

Het plan voor een grensoverschrijdend natuurpark ter grootte van Belgie is
al meer dan zeventig jaar oud. Maar eerst moest er een eind komen aan het
apartheidsregime in Zuid-Afrika en de burgeroorlog in Mozambique. Gisteren
gingen de afscheidingen dan eindelijk tegen de grond. In het Mozambikaanse
stadje Xai Xai vierden de presidenten van Zuid-Afrika , Zimbabwe en Mozambique de
totstandkoming van het Great Limpopo Transfrontier Park.

Het park combineert het Kruger Nationaal Park in Zuid-Afrika , het Gonarezhou
Nationaal Park in Zimbabwe en het Limpopo Nationaal Park. Honderden diersoorten
kunnen voortaan vrijelijk bewegen op een oppervlakte van 35.000 vierkante
kilometer. Toeristen kunnen met een visum in het hele park terecht. «Het
succesvol samenvoegen van onze afzonderlijke parken laat zien dat niets
onmogelijk is» , verklaarde de Zuid-Afrikaanse president Thabo Mbeki. «Dit
grensoverschrijdend park toont aan dat de droom van een Afrikaanse Renaissance
elke dag meer werkelijkheid wordt.»

Die mooie woorden verhulden dat het grootste wildpark van Afrika voorlopig
alleen op papier bestaat. Er moeten nog wegen en bruggen worden aangelegd om de
parken te verbinden. Er moeten nog landmijnen worden opgeruimd in Mozambique. Er
moet nog overeenstemming worden bereikt met de 20.000 bewoners van het park. Ook
de financiering van het project , dat door de Wereldbank en de Duitse regering
wordt gesponsord , is nog steeds een probleem.

Natuurbeschermers zijn enthousiast over de samenvoeging , omdat
schaalvergroting de weerbaarheid van het ecosysteem vergroot. Olifanten in de
afgegraasde Zuid-Afrikaanse savannen kunnen nu vrijelijk naar Mozambique
trekken , waar de vegetatie is onderbenut. Autoriteiten hameren vooral op het
economisch voordeel. Ze hopen op een sterke toename van toeristen. Vlakbij het
park is de aanleg van een vliegveld voorzien voor directe vluchten vanuit
Europa.

De voorbereidingen voor de samenvoeging hebben zich de laatste jaren vooral
op Mozambique geconcentreerd. De infrastructuur in het Mozambikaanse deel was na
zestien jaar burgeroorlog grotendeels vernietigd. Het meeste wild hadden
stropers uitgeroeid. Inmiddels zijn ongeveer duizend dieren overgebracht van
Zuid-Afrika naar Mozambique , waaronder olifanten , zebra's , impala's en giraffen.

De Zimbabweaanse oppositiepartij MDC waarschuwde gisteren dat het park door
de politieke chaos in Zimbabwe wordt bedreigd.

Het grensoverschrijdende

Great Limpopo Natuurpark moet model staan voor 21 soortgelijke parken elders
op het continent. Onlangs werd een grensoverschrijdend park geopend dat de
Kalahari-woestijn in Zuid-Afrika en Botswana verbindt.

Grensoverschrijdend natuurpark geopend

NRC Handelsblad 101202


TAIL :
Buitenlandse betrekkingen ; Natuurbeheer ; Natuur en Milieu ; Politiek en
Staat

