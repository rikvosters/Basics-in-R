DOCUMENT : 76 of 201

PAPER : NRC Handelsblad

DATE : December 12, 2002


BYLINE : DOOR EEN ONZER REDACTEUREN

SECTION : Economie ; Pg. 16

LENGTH : 369 words

DATELINE : DEN HAAG , 12 DEC.

BODY :

HEADLINE : Ook voor 13- en 14-jarigen loonbodem ; Uitspraak rechter :

Het kabinet moet binnen anderhalf jaar een wettelijk minimumloon voor 13- en
14-jarigen vaststellen. Dit heeft de rechtbank in Den Haag gisteren bepaald.
Minister De Geus ( Sociale Zaken ) gaat in beroep.

De rechtzaak was aangespannen door de vakcentrale FNV en de CNV
Jongerenorganisatie. De afgelopen jaren heeft Sociale Zaken zich steeds verzet
tegen een minimumloon voor deze groep omdat hier een aanzuigende werking van uit
zou gaan. Hoewel het werken door 13- en 14-jarigen sinds 1996 is toegestaan
waren de opeenvolgende ministers van Sociale Zaken van mening dat dit zoveel
mogelijk ontmoedigd moet worden. De Geus denkt hier ook zo over. «De school moet
voorop staan» , aldus een woordvoerder van De Geus.

Volgens de rechter heeft de Nederlandse staat niet kunnen aantonen dat er
sprake zal zijn van een aanzuigende werking. Het niet instellen van een
minimumloon voor 13- en 14-jarigen en wel voor 15-jarigen is volgens de rechter
een vorm van discriminatie en in strijd met twee internationale verdragen , het
Internationaal Verdrag inzake Burgerrechten en Politieke rechten en het Europees
Sociaal Handvest.

Voor 1996 was het nagenoeg verboden voor 13- en 14-jarigen om te werken.
Sindsdien zijn de mogelijkheden sterk verruimd. In vakantietijd mogen zij
maximaal zeven uur per dag werken , maximaal vijf dagen per week , niet op zondag ,
en maximaal drie weken achtereen. In schoolweken mogen deze jongeren maximaal 12
uur werken , maximaal 2 uur op een schooldag en 6 uur op zaterdag. Ze mogen
alleen «niet industriele hulparbeid van lichte aard» doen , zoals vakken vullen ,
oppassen , helpen bij het bezorgen folders , helpen bij schoonmaken en bollen
pellen. De voorwaarden voor 15-jarigen zijn nagenoeg vergelijkbaar , zij mogen in
vakantietijd en op zaterdag acht uur werken.

De vakbonden waren voor 1996 tegen het verruimen van de mogelijkheden voor
het werken van 13- en 14-jarigen. Een FNV-woordvoerder zegt : «Nu moeten zij dan
ook dezelfde rechten hebben als de anderen. Anders wordt er van de meest
kwetsbare groep de meeste zelfredzaamheid verwacht bij het bedingen van een goed
salaris.»


TAIL :
Jeugd ; Arbeidsvoorwaarden ; Economie ; Sociale Economie ; Maatschappij ;
Bevolking

