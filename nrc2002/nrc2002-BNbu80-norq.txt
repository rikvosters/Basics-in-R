DOCUMENT : 80 of 111

PAPER : NRC Handelsblad

DATE : December 10, 2002


SECTION : Buitenland ; Pg. 4

LENGTH : 494 words

BODY :

HEADLINE : Diamanten en schilderijen

Diefstal van kunst uit musea is van alle tijden. Er zijn prachtige films
gemaakt en spannende boeken geschreven over inbraken en kunstroof , met
vernuftige plots , technische hoogstandjes en bloedstollende verwikkelingen. Maar
het kan heel eenvoudig , zo hebben twee inbraken in gerenommeerde Nederlandse
musea binnen een week aangetoond. Daarbij werd het oergereedschap van het
inbrekersgilde gebruikt : een ladder , een hamer en een touw.

Twee inbrekers drongen zaterdag binnen in het Van Gogh Museum in Amsterdam.
Met een ladder gingen ze het dak op , met een hamer sloegen ze een ruit in en met
een touw gingen ze weer naar beneden. Onder hun armen , vertelde een getuige ,
twee schilderijen. In vijf minuten was het gebeurd en waren Zeegezicht bij
Scheveningen en Het uitgaan van de hervormde kerk te Nuenen geroofd. Een week
eerder bij het Museon hadden de inbrekers zelfs geen ladder nodig. Op de begane
grond aan de achterkant van het gebouw forceerden ze een raam , gingen naar
binnen , sloegen een vitrine in en vertrokken langs dezelfde weg als ze gekomen
waren met vijftig diamanten , waaronder stukken uit de collectie Portugese
kroonjuwelen.

Met soortgelijke botte middelen werd begin dit jaar bij het Frans Halsmuseum
in Haarlem de bewaking voor schut gezet en de alarminstallatie genegeerd. Elders
heeft men begrepen dat kostbare schilderijen in publieksruimtes zware
beveiliging verdienen. Gisteren opende het Amsterdamse Rijksmuseum een
dependance op Schiphol , waar een tiental schilderijen van meesters uit de Gouden
Eeuw weggeborgen achter glas zijn opgehangen. Het glas is volgens het museum
bestand tegen mitrailleur of bijl.

De recente inbraken roepen uiteenlopende vragen op. Is er sprake van een
verschuiving binnen de Nederlandse onderwereld van drugs naar kunst ? Beschikt de
recherche na alle reorganisaties nog over een informatiepositie als het gaat om
kunstroof ? Hebben de musea voldoende aandacht besteed aan de menselijke factor
bij de beveiliging ? Zijn medewerkers van particuliere bewakingsdiensten even
toegewijd als het gaat om openbaar kunstbezit als de ambtelijke suppoosten van
vroeger ? Neemt de infiltratie van criminaliteit in de beveiligingsbranche toe ?
Groeit de vraag van kunstminnende nieuwe rijken naar schilderijen van Van Gogh
en naar diamanten ? Wat gebeurt er met kunstschatten die onmogelijk op de markt
verkocht kunnen worden ? Is het een afleidingsmanoeuvre van terroristische
groeperingen of een bron van hun financiering ?

Alles is mogelijk , maar een ding staat vast. Inbrekers konden met de
eenvoudigste middelen een dakje op respectievelijk een grasveldje oversteken en
vervolgens met een hamer de ruiten inslaan bij het Museon en het Van Gogh
Museum. Daarna ontsnapten ze door de tuin en langs een vlaggenmast. Hier is een
simpel idee : een stevig hek en gepantserd glas kunnen een aanzienlijk verschil
maken.


TAIL :
Diefstal ; Musea en galerieen ; Recht ; Criminaliteit ; Delicten ;
Vermogensdelicten

