DOCUMENT : 8 of 44

PAPER : NRC Handelsblad

DATE : December 14, 2002


BYLINE : BENNO BARNARD

SECTION : Opinie ; Pg. 6

LENGTH : 4963 words

BODY :

HEADLINE : Tegen de draad van de tijd

Schrijver en essayist Benno Barnard hield gisteravond de Huizingalezing over
de «ware aard van Europa». Volgens hem is die te vinden in de Donaumonarchie van
keizer Frans Joseph , waar allerlei volkeren in wederzijds respect naast en met
elkaar leefden. Europa zou zich dan ook beter bewust moeten zijn van zijn
verleden. Een soort gehebraiseerd humanisme zou daarbij kunnen helpen.

Ons werelddeel , met al zijn schittering en schaamte , uitgestald in
tentakelvormige steden en verborgen in voormalige sjtetls , lijkt op een groot
huis met vele deuren en kamers , waar iedereen door elkaar heen praat in vijftig
talen.

In het hoofdgedeelte van dit Huize Europa bevindt zich een oude balzaal , die
gevuld is met de ongrijpbare substantie van gestorven tijd. Het verguldsel is er
dof uitgeslagen en overal zijn tussenschotten geplaatst , zodat de imposante
ruimte van vroeger nu uit benauwde hokjes bestaat. Maar met een zeer verfijnd
instrument zou je de vederlichte bon-mots nog kunnen opvangen , die hier ooit
zijn uitgewisseld door hoogwaardigheidsbekleders van de Oostenrijks-Hongaarse
dubbelmonarchie ; en de parketvloer kraakt nog even discreet als toen , wanneer je
je schreden naar de overkant richt , meer bepaald naar de schemerige hoek waar
Czernowitz moet liggen.

Een provinciestad in het zuidwesten van Oekraine , onmetaforisch uitgedrukt -
300.000 inwoners , orthodoxe kathedraal , universiteit , enige industrie. Om er te
komen moest ik een vliegtuig nemen naar Boekarest , en daags nadien twaalf uur
uitzitten van de spoorwegverbinding tussen Sofia en Moskou.

's Avonds was mijn alfabet verdwenen. Ik las , of liever keek als een koe
naar de cyrillische letters op het perron van de in duisternis gehulde ,
zwijgende stad. Natuurlijk , ik had dit schrift eerder gezien , de H met het
geamputeerde been , de P die een R voorstelde : met behulp van wat schoolgrieks en
een natte vinger kon ik nog wel meer dan alleen de verlichte plaatsnaam
TSJERNIVTSI thuisbrengen. Niettemin was ik nu functioneel ongeletterd , en op een
of andere manier - ik was doodmoe - verbond het besef dat de Byzantijnse en
Ottomaanse invloed misschien dieper reikte dan de bolsjevistische zich met het
gevoel dat dit Czernowitz een lijdend organisme was , donker en ongenaakbaar.
Intussen was de Moskou-expres er angstvallig op tijd het station binnengerold.
Ik vroeg me af wat er zou gebeuren als je de lijn Sofia-Moskou aan de NS
overliet.

Eenmaal in hotel Boekovina kon ik de slaap niet vatten. Ik knipte het licht
aan en bladerde wat in Czernowitz , die Geschichte einer ungewohnlichen Stadt van
Harald Heppner. Theater , Rathaus , herenhuizen : het zag er op de zwart-witte
foto's allemaal Weens , Duits , Frans uit. O , dat oude Europa - verzwolgen als
Atlantis was het !

Ik haast me deze kreet toe te lichten.

Toen mijn grootouders al getrouwd waren , lag Czernowitz nog in de marge van
de Donaumonarchie , tevreden als een kat op een tuinmuur : dit was de gelukkigste
periode in zijn geschiedenis. Een mitteleuropaische versie van Leuven of
Maastricht , dezelfde welvaart , dezelfde beschaving , met een paar eigen toetsen.
Sjolom Alejchem , de schepper van Tevje de melkman , woonde en werkte hier enige
tijd. De wereldberoemde econoom Schumpeter doceerde aan de plaatselijke
universiteit en schreef zijn Theorie der wirtschaftlichen Entwicklung alhier.
Joden , Duitsers , Roemenen , Polen , Hongaren , Roethenen en zelfs Armeniers leefden
vreedzaam naast elkaar , allemaal onderdanen van de ene , oeroude keizer-koning
Frans Joseph. De straatnaamborden waren in het Duits , Roemeens en Oekraiens ;
onderwijs werd verstrekt in dezelfde talen , maar ook in het Jiddisch en
Hebreeuws. Kortom , tussen de ruwe Oekraiense lakens had ik een acute aanval van
historiasis , die maakte dat hier de twintigste eeuw extra schrijnde. Want van
haar moest het allemaal kapot.

Maar een zalige ochtend volgde. Tegen twaalven at ik iets op een terras en
boven mijn bord las ik dat er hier voor de nazitijd zevenenzeventig synagogen
waren geweest , waarvan er nu nog een als sjoel in gebruik was. Schuin tegenover
het terras , op een hoek , lag het vuilwitte , anonieme gebouw dat vroeger de
hoofdsynagoge was geweest - tegenwoordig zat er een bioscoop in , en in de
volksmond heette het daarom «de cinemagoge» ( aldus mijn boek ) . Dat moest ik zien
- dat moeten was moreel en niet toeristisch van aard. En dus stond ik op en
drong die schemering binnen.

De eigenlijke filmzaal bleek zich achterin te bevinden ; er draaide iets
dubieus met Tom Cruise. Het voorste gedeelte was een speelautomatenhal , gevuld
met bleke zestienjarigen en het gehuil van virtuele racewagens. Hier had dus de
ark met de wetsrollen gestaan. Hier had de rabbijn op zijn ramshoorn geblazen
als de eerste sterren waren verschenen en de Grote Verzoendag ten einde liep.

We zijn wat we kwijt zijn.

Als getuige van «Europa tot 1914» roep ik Joseph Roth aan. Ik kan me
eenvoudig niet voorstellen dat er een mooiere Duitstalige roman zou zijn
geschreven dan zijn Radetzkymars , dat meesterwerk van scherpzinnige nostalgie
uit 1932. Heel het oeuvre van Thomas Mann doe ik cadeau voor Roths lijkschouwing
van het oude Oostenrijk , wat zeg ik , voor de sterfscene van de bejaarde
huisknecht Jacques alleen al , een handvol pagina's waarin waarlijk subliem wordt
overleden.

Joseph Roth stamde uit het stadje Brody , tussen de noordhellingen van de
Karpaten en de moerassen langs de tsaristisch-Russische grens , in het
noordoosten van het kroonland Galicie. Tweehonderd kilometer zuidelijker in
datzelfde kroonland ligt Czernowitz. In zijn geboortejaar , 1894, werd de kleuter
Hitler vijf.

Als beginnend journalist in Wenen leerde hij van Karl Kraus wat een pen was :
een wapen tegen domheid en boosaardigheid. Hij sprong er effectiever mee om dan
het Oostenrijkse leger met de bajonet ; maar anders dan bij Kraus was de pen in
zijn hand ook een toverstaf , waarmee hij een voorbije wereld opriep.

Tijdens de oorlog had hij als vaandrig gediend ; in de jaren twintig was hij
correspondent van de Frankfurter Zeitung. In 1933 ontvluchtte hij het Rijk der
Rancune ; de daaropvolgende jaren bracht hij , schrijvend en drinkend als een
bezetene , voornamelijk aan Amsterdamse en Parijse cafetafels door. Toen hij in
een daarvoor geschikt jaar deze wereld verliet , in 1939 namelijk , lag hij met
leren riemen vastgebonden op een hospitaalbed in Parijs.

De dubbelmonarchie , het keizerlijke-en-koninklijke Oostenrijk-Hongarije ,
Kakanie gedoopt door Robert Musil , met zijn dubbele adelaar , zijn almaar
doorlevende apostolische vorst , zijn schitterende kunstenaars , zijn talloze
talen en volkeren , zijn geslacht Strauss ; en niet te vergeten zijn hypocrisie ,
eigen aan een land waar het biechtgeheim gold. Verwerpelijke roomse
achterbaksheid ? Ongetwijfeld - maar die hypocrisie maakte het wel mogelijk dat
sommige joden in de adelstand werden verheven , ook al konden ze officieel geen
aanspraak maken op hoge onderscheidingen , en dat sommige vrouwen mochten
beminnen als cavalerieofficieren , hoewel alle vrouwen geacht werden binnen de
traditionele moraal te leven. Over die dubbele moraal , zo passend voor een
dubbele monarchie , noteert Roth in Radetzkymars : «Het waren principes die men nu
»huichelachtig« noemt , omdat wij zoveel meedogenlozer zijn ; meedogenlozer ,
eerlijk en zonder humor.»

Overigens stond Roth beslist niet onkritisch tegenover de k.u.k.-nabloei.
Deze kosmopoliet - zoals zoveel kosmopolieten het product van een kleine
provinciestad - begreep maar al te goed dat het rijk ten onder was gegaan aan de
verstoorde spanning tussen de periferie en het centrum. In Radetzkymars legt hij
een zekere graaf Chojnicki deze woorden in de mond : «Zodra onze keizer de ogen
sluit vallen we in honderd stukjes uiteen. De Balkan zal machtiger blijken dan
wij. Alle volkeren zullen hun smerige kleine staatjes stichten en zelfs de joden
zullen in Palestina een koning uitroepen. ( ... ) In het Burgtheater worden
liederlijke joodse stukken gespeeld en elke week wordt een Hongaarse fabrikant
van closetpapier baron. ( ... ) De tijd wil ons niet meer ! Deze tijd wil
zelfstandige , nationale staten scheppen ! Aan God wordt niet meer geloofd. De
nieuwe religie is het nationalisme.»

Geweldig hoe Roth een personage dat grosso modo zijn politieke opvattingen
vertolkt tegelijkertijd , tussen neus en lippen , die vunzige endemische jodenhaat
van het oude Europa laat opboeren , zonder verder commentaar te leveren , want als
verteller is hij een wellevende gastheer , die geen woord vuilmaakt aan flatussen
en maagzuur van zijn gasten.

Zou Kakanie hebben overleefd onder een Rudolf , iemand in het hart van het
rijk die de kroonlanden niet verwaarloosde ? Die Duitsland diep wantrouwde en
Frankrijk beminde ? Een filosemiet en een intellectueel ? Maar helaas pleegde
kroonprins Rudolf zelfmoord , in Hitlers geboortejaar nog wel. Frankrijk vond de
katholieke Oostenrijkers sowieso achterlijk en hun gedecentraliseerde
staatsbestel middeleeuws - er bestaat zelfs een nooit bewezen theorie , meer een
gerucht eigenlijk , dat de Franse geheime dienst de herrieschoppers in de
kroonlanden met raad en daad ter zijde stond. De Russen van hun kant stonden te
popelen om hun Slavische broeders op de Balkan te hulp te schieten. De Hongaarse
nationalisten droomden van de mogelijkheid om op zelfstandige basis enkele
kleinere volkeren te onderdrukken en werden zodoende de nuttige idioten van de
Roemenen , die tweederde van hun grondgebied zouden inpikken. En dan laat ik
Tsjechen , Triesters en enkele andere bevolkingsgroepen nog buiten beschouwing.

Nee , ook Rudolf had het waarschijnlijk niet gered. Te veel gieren cirkelden
rond dat tweekoppig stuk pluimvee van de Habsburgers. En zo kwam Brody in Polen
te liggen en Czernowitz in Roemenie ; en vervolgens belandden ze allebei in de
Sovjet-Unie , en daarna in Oekraine.

Naar de hel dan met al die nationalistische dwazen ! Hun gestook verpestte
een aangenaam en fatsoenlijk samenlevingsmodel , dat - bij een moderne vorm van
rechtsgelijkheid en een dito scheiding van kerk en staat , en voorts met enkele
wijzigingen inzake de positie van de regio's - nog steeds een uitstekend
voorbeeld voor onze naar een centralisme a la franCaise overhellende Europese
Unie zou kunnen vormen.

Het verhaal van Radetzkymars zelf is eenvoudig : na de slag bij Solferino , in
1859, is Joseph Trotta , een kapitein van Sloveense boerenafkomst , in de
adelstand verheven omdat hij de dan nog jonge keizer het leven heeft gered. Zijn
zoon wordt districtshoofd in Moravie en vereenzelvigt zich in die mate met zijn
vaderland , dat hij zelfs een fysieke gelijkenis met het staatshoofd ontwikkelt.
«Eens in de week , op zondag , was het Oostenrijk» , schrijft Roth : ook als de
schizofrene adelaar al bezig is ter aarde te storten , brengt de plaatselijke
kapel voor het huis van het districtshoofd nog elke zondag de Radetzkymars van
Johann Strauss senior ten gehore.

Het districtshoofd nu valt samen met zijn plichtsbetrachting : hij is zijn
functie , net zoals zijn oude huisknecht dat is , die hij nog van zijn
vader-de-held geerfd heeft. Het zijn twee eenzamen , die tientallen jaren samen
langs elkaar heen bestaan hebben. Als de afgeleefde Jacques dan ten slotte op
sterven ligt , betreedt Von Trotta voor het eerst het huisje van zijn dienaar :
«Het districtshoofd ging op een stoel naast het bed zitten en zei : »Ik heb
zoeven van de dokter gehoord dat het nogal meevalt. Het zal een verkoudheid
zijn ! « En dan volgt de subliemste zin uit de romanliteratuur die ik ken :
»Jawel , meneer de baron ! « antwoordde Jacques en hij deed onder het dekbed een
zwakke poging zijn hakken tegen elkaar te slaan.»

Intussen is de ware hoofdpersoon van Radetzkymars de kleinzoon , Carl Joseph ,
die meteen bij het uitbreken van de oorlog sneuvelt , op een slapstickachtige
manier. Graaf Chojnicki , die met hem bevriend was , betrekt het gesticht
Steinhof. Het districtshoofd zoekt hem aldaar op. Wachtend in de helwitte gang
produceert hij deze gedachte : «Als Carl Joseph gek was geworden in plaats van te
sneuvelen , zou ik hem wel weer bij zijn verstand hebben gebracht. ( ... ) Gelukkig
de vaders , wier zonen krankzinnig zijn ! » Het districtshoofd slaagt nog in een
laatste daad van synchroniciteit : hij overlijdt gelijktijdig met de keizer.

Aldus nam het Avondland afscheid van de handkus.

Als de davidster bestaat uit de driehoek woord , moraal en gedachtenis , die
onder een hoek van negentig graden de driehoek uitverkiezing , ballingschap en
tragedie snijdt , dan was Joseph Roth de vleesgeworden davidster. Maar als jood
was hij geassimileerd - hij liet zich in het interbellum zelfs rooms-katholiek
dopen , zich alsnog opnemen in de Habsburgse religie , die hij tegelijkertijd
kritisch bleef bejegenen , net als de verdwenen Habsburgse monarchie. Hij noemde
zich «een rationalist met religie , een katholiek met joodse hersens». Een
schrijver in wie Europa zo intiem was met het jodendom - die vertegenwoordigde
natuurlijk alles wat de gefrustreerde kunstschilder uit Linz tot razernij dreef.

Maar ik gebruik zomaar het woord «jodendom» , achteloos , terwijl dat bepaald
een gevaarlijk woord is ! Je laat het ergens vallen en het spat uit elkaar in
talloze puntige scherven , waar je je lelijk aan kunt verwonden.

Over het jodendom weten we maar een ding met absolute zekerheid : dat het
antisemitisme bestaat. Dat is een erg minimale wetenschap. Maar zelfs de religie
is onzeker , aangezien iemand heel goed tegelijk joods en atheistisch kan zijn -
sterker nog : tussen atheisme en jodendom bestaat een nauwe band.

Intussen zijn alleen antisemieten in de ogen van veel joden een nog
verschrikkelijker plaag dan filosemieten. Het probleem van het filosemitisme -
zoals dat een zekere aanhang geniet onder de Europese intellectuelen van mijn
generatie , de eerste naoorlogse - is het romantisch-eclectische karakter ervan.
De melancholie van de joodse schrijver , die omhelzen wij ; de scherpzinnigheid
van de joodse geleerde , dat spreekt vanzelf , en de humor van Woody Allen , ja ,
vooral zijn humor , die moderne , bevrijdende , niet-Europese , niet rechtstreeks
met de kampen verbonden grappen , die ons het gevoel geven allemaal
genoeglijk-neurotische New Yorkse wereldburgers te zijn.

Maar boven dit alles zweeft een overgeerfd collectief schuldgevoel. Daarom
zijn we in het geniep blij met Sharon. Eindelijk een jood die ons van die
verplichte pro-joodse pose ontslaat en de weg weer vrijmaakt voor onze veel
oudere , atavistische , natuurlijke jodenafkeer !

Voor ik nu poog de essentie van het judaisme te omschrijven , moet ik eerst
iets zeggen over «uitverkiezing , ballingschap en tragedie» , die tweede driehoek
van de davidster dus.

Wat mij betreft komt het hierop neer , dat Israel uitsluitend een utopie kan
zijn , een droom dus , poetischer gezegd. Maar zoals graaf Chojnicki voorspelde :
zelfs de joden zouden in Palestina een koning uitroepen. Tegen een staat , onder
een staatshoofd , waarschuwden overigens de profeten al - en inderdaad , na een
halve eeuw blijkt de staat Israel een vergiftigd geschenk van de joden aan
zichzelf te zijn. Dit historisch verkrampte land maakt meer vijanden dan alle
oude sjtetls bij elkaar. Ook de Europese intelligentsia schreeuwt dat je van een
«uitverkoren volk» een politiek a la Sharon verwachten kunt - daarbij worden
subtiliteiten in de geest van «het joodse Herrenvolk» niet geschuwd.

De term uitverkoren volk betekent zoveel als aangewezen volk. Uitverkiezing
is een gouden straf. Het ergste gevolg van de staat Israel is dat die perverse
interpretatie van «uitverkiezing» als een vorm van zelfbewieroking tegenwoordig
weer algemeen voor zoete koek wordt geslikt , ook door ontwikkelde lieden ; maar
misschien is het nog erger dat sommige ultra-orthodoxe joden dat zelf zijn gaan
geloven en bijgevolg ook menen dat hun uitverkiezing onrechtvaardigheid
rechtvaardigt.

Nee , het staatkundige jodendom spreidt een verregaande vorm van assimilatie
tentoon , in dit geval dus aan het cynisme van de wereldpolitiek. Daar zijn
uiteraard tal van historisch-psychologische redenen voor - ik zeg dit ook
absoluut niet als antizionist , want dat ben ik niet. Maar je moet echt aan een
congenitale jodenhaat lijden om niet te vermoeden dat de ware betekenis van het
jodendom elders ligt , in de eerste driehoek van de davidster namelijk , de
driehoek die door woord , moraal en gedachtenis wordt gevormd.

Ik begin mijn trigonometrisch onderzoek met dat laatste , de gedachtenis. In
zijn «Alcools» beweert Apollinaire dat de wijzers van de klok in de joodse wijk
achterstevoren lopen :

Les aiguilles de l'horloge du quartier juif vont a rebours

De bewuste passage in het openingsgedicht handelt over Praag ; de wijzers op
de klokkentoren in het oude joodse getto aldaar draaien effectief tegen de draad
van de tijd in , analoog aan de semitische schrijfrichting. «Het geheim van de
verlossing is de herinnering» , houdt de talmoed ons voor. Die klok lijkt me met
andere woorden een geschikt symbool van wat het jodendom door alle tijden heen
gedaan heeft. Optornen tegen de tijd is wel iets erg joods , dunkt me.

Herinnering , geheugen , gedachtenis. Is het jodendom dan in wezen
conservatief - iets als die oude doos waar Joseph Roth zijn verhalen uit bleef
opdiepen ?

Over het conservatisme bestaan vele populaire misverstanden , waarvan het
populairste luidt «dat je nu eenmaal met je tijd moet meegaan».

Maar wie heeft de tijd eigenlijk uitgevonden ? Van wie stamt ons historische
concept van de tijd , wie is de vader van de lineaire geschiedopvatting ? Het
literaire antwoord op die vraag luidt : Mozes. Het academische antwoord : de
antieke joodse cultuur , die het cyclisch-mythische patroon van de omringende
vruchtbaarheidscultussen doorbrak en het lineaire denken introduceerde. Maar de
geschiedenis , aldus uitgevonden , behoeft een permanente kritische reflectie - en
dat nu is de functie van de gedachtenis. Je moet altijd blijven vergelijken. Wie
de slavernij achter zich laat , op weg naar een utopie , moet zich goed en kwaad
in illo tempore blijven herinneren - bijvoorbeeld om te voorkomen dat hij zich
in een nieuwe vorm van slavernij stort. Hij moet de gedichten , verhalen ,
protesten , overleveringen en subversiviteiten van zijn volk meenemen. Wie met de
tijd meegaat moet er dus voor zorgen dat zijn tijd ook met hem mee blijft gaan.

Conservatisme op zijn Roths is me zeer vertrouwd. Het berust op een
aangeboren afkeer van nutteloze en schadelijke veranderingen , en zelfs van
verandering tout court ; maar de wortels reiken dieper , tot in het weke substraat
geheten heimwee. Wordt het irrationeel op die diepte ? Ik zou eerder zeggen dat
ook de utopie daar ontspringt. Ziehier het rothiaanse conservatisme - het is een
gefluisterde schreeuw dat alles moet blijven zoals het nooit geweest is.

In het getto van Warschau moet een vertegenwoordiging van de joodse
bevolking gepoogd hebben met de nazi's te praten. De reden voor die schijnbaar
onzinnige onderneming was simpel : als je geloofde dat de wereld door het woord
was geschapen , moest je wel durven hopen dat je doodsvijand zich op jouw woord
kon bekeren.

Het woord en de gedachtenis ontmoeten elkaar in «het boek» , nog zo'n joodse
obsessie , sefer in het Hebreeuws. De getalwaarde van sefer is 340 ; het enige
andere woord waarvoor dat geldt is chem , naam. De conclusie luidt dat een boek
een levend wezen is , een andere zijnstoestand van de mens die het gemaakt heeft
als het ware - en dat oeroude idee past ook nu nog volmaakt in de psyche van de
schrijver , die iedere aanval op zijn werk immers als een fysiek molest ervaart.
Van Freud is de beroemde opmerking , in 1938 bij zijn aankomst in Londen gemaakt ,
dat de nazi's na de boeken mensen zouden gaan verbranden. En nog altijd bestaan
er joodse sekten die onherstelbaar beschadigde banden onder het uitspreken van
een gebed begraven.

Het woord , het boek ... dat is het gereedschap van het joodse intellect ,
welks prestaties wij , bewonderende filosemitische schongeisten , op een voetstuk
plaatsen , teneinde via onze bewondering onszelf te bewonderen , als fijnproevers
van de Europese culturele erfenis. Daarom is het nuttig kennis te nemen van de
joodse zelfspot inzake de eigen intelligentie. Dit schrijft Mendele Mojcher
Sforim , bijgenaamd de «grootvader van de Jiddische literatuur» , in Manke Fisjke
( in 1888 verschenen in Odessa ) over een boek uit het assortiment van een
rondreizende boekverkoper in het tsaristische Rusland : «Hoge klasse , alleen niet
te begrijpen ! Precies zoals wij joden het graag hebben. ( ... ) Echt goed vinden
wij , joden , pas iets waar ons verstand bij stilstaat , waar geen touw aan vast te
knopen is. Als het boven je pet gaat , moet er wel iets in zitten...»

Het woord en de moraal smelten op hun beurt samen in dabar , wat woord en
daad betekent - en onmiddellijk stijgt het opwindende , driedubbelzinnige
geroezemoes van de jesjieve op , waar jeugdige , in zwarte mantels gehulde
talmoedgeleerden hun semantisch-ethisch-religieuze discussies voeren. En datgene
waar deze studenten zo naarstig naar op zoek zijn «in de details» is niet zozeer
God als wel gerechtigheid ; want met de hersenspinsels der metafysica vermoeit
het jodendom zich niet of nauwelijks.

En God dan ? Dat restant van het pantheon zit toch in het monotheisme als de
laatste augurk in een pot azijn ?

Ook het monotheisme is een joods geesteskind , dat van Abraham namelijk ; of
minder literair geformuleerd : dat van een kleine nomadische groep die zich
ongeveer vier millennia geleden , onder de derde Soemerische dynastie , mogelijk
in de stad Ur , op een of andere manier aan de heersende religieuze
voorstellingswereld heeft ontworsteld. En uit deze revolutie - om een evolutie
van tweeduizend jaar en meer in een zin te comprimeren , als het heelal in een
erwt zogezegd - is in de loop der eeuwen een humaan zelfbewustzijn gekweekt , dat
613 morele voorschriften combineert met een grimmig wantrouwen tegen het
godendom en al die spontane uitingen van gesublimeerde geilheid annex doodsdrift
die we als «religie» plegen te omschrijven.

Waarlijk , die cinemagoge in Czernowitz is de graftombe van het Oude Europa :
in de meedogenloze bijnaam van dat gebouw grijpt de frontale semantische botsing
plaats tussen de droomfabriek en de sjoel , tussen de illusie en het intellect.
Maar misschien drukt dat verschrikkelijke «cinemagoge» ook uit dat er tussen de
vederlichte Amerikaanse banaliteit en het ontilbare Europese verleden een of
andere symbiose mogelijk is - zoals er in Amerika zelf een symbiose mogelijk
blijkt tussen banaliteit en genie.

Want hoe moet het nu verder met Huize Europa ? Die vraag kunnen we niet
ontlopen. Gezien de geografische ligging van Czernowitz en Brody moeten we in
elk geval dringend de term «het westen» herijken - die is momenteel meer een
geloofsartikel , beschimmeld als oud brood , dan een voorbeeld van geografische
nauwkeurigheid. En wat ik beweerde over Byzantijnse en Ottomaanse invloeden op
de geest van Czernowitz - het is zonneklaar dat het officiele Avondland
uiteindelijk de orthodoxie zal moeten accepteren in de gedaante van de Russische
beer , en de islam in de persoon van Ataturk. Maar om te beginnen moeten we pogen
te bepalen wat we met «de Europese beschaving» bedoelen , want daar zijn we het
minder over eens dan we wel denken.

Ik zou zo zeggen : in de ware Europese beschaving heeft ieder dorp een
postkantoor dat elke dag geopend is en iedere plaats met twee- of drieduizend
inwoners een spoorwegstation waar met enige regelmaat een trein stopt , opdat
gedachten en mensen langs papieren en ijzeren weg onbelemmerd kunnen reizen -
dit alles in handen van de overheid welteverstaan.

Nog veel belangrijker is dit : de ware Europese beschaving herstelt het
geschiedenisonderwijs in al zijn glorie ; en de ware Europese leraar verplicht
zoveel mogelijk leerlingen zoveel mogelijk uit het hoofd te leren , liedjes ,
jaartallen , de rare verleden tijden , opdat er niet veel te veel intelligente
geheugenlozen worden afgeleverd zonder een begin van eruditie. En als een
politicus tegenwerpt dat een dergelijke vorm van onderwijs «toch wel erg
elitair» is , zal ik roepen : «Volksverheffing ! Volksverheffing - of ben je in je
onvergeeflijke behoefte om je electoraat te behagen soms vergeten wat dat is ? »
Als ik hiervoor kritische woorden heb gesproken over de staat Israel , was dat
natuurlijk niet omdat ik heimelijk op een nieuwe diaspora hoop. Maar een beetje
diaspora in Europa zou goed zijn , voor Europa tenminste. Los daarvan zouden wij
Europeanen «tot in het zevende geslacht» doordrongen moeten zijn van onze
schuld ; pas in die onmodieuze geestesgesteldheid kunnen we ons werkelijk bewust
worden van de grote seculier-humanistische waarden die we aan het jodendom te
danken hebben. Ja , we zouden een soort gehebraiseerd humanisme moeten omhelzen
teneinde ware Europeanen te worden - en niet enkel het merg uit de botten van
Marx , Freud , Einstein , Kafka moeten zuigen...

Want de joodse cultus van het woord kan ons beschermen tegen de favoriete
opvatting van iedereen , het lichtjes stompzinnige idee dat taal voor
communicatie is bestemd en daarmee basta - en het verwante denkbeeld dat een
een- of tweetalig Europa al ingewikkeld genoeg is.

Van de joodse moraal , vervolgens , leren we niet zozeer dat we aardig moeten
doen ; het is veel extremer : wie een mensenleven redt , redt de hele mensheid. Die
moraal kan ons beschermen tegen het misverstand dat we het ons kunnen
permitteren in een strikt cartesiaans-objectieve verhouding tot de werkelijkheid
te staan - de consequentie daarvan leidt namelijk naar het vernietigingskamp , de
plek waar ook de ander een «het» is.

De joodse cultus van de gedachtenis , ten slotte , kan ons beschermen tegen
het misverstand dat het lineaire verloop van de tijd per definitie vooruitgang
betekent. Idealiter zal de gedachtenis ook onze kindskinderen deze regels
voorhouden :

Er ruft spielt susser den Tod der Tod ist ein Meister aus

Deutschland

er ruft streicht dunkler die Geigen dann steigt ihr als Rauch

in die Luft

dann habt ihr ein Grab in den Wolken da liegt man nicht eng

Dat komt uit het gedicht dat het onuitdrukbare uitdrukt : de «Todesfuge» van
Paul Celan , het grote lamento over de beul en zijn slachtoffers in de
vernietigingskampen. Celan is in 1920 geboren in het Roemeense Cernauti ,
voorheen Czernowitz , en heeft zijn klaaglied daar in 1944 achter de orthodoxe
kathedraal voor het eerst aan een vriend voorgelezen.

Er is nog iets anders wat we dringend moeten doen , en dat is onze verhouding
met Amerika herzien. Ik krijg de indruk dat veel ontwikkelde mensen heimelijk in
hun nopjes zijn met Bush junior. In mijn kring , dezelfde kring die Sharon zo
enthousiast verafschuwt , luidt de opinion chic dat deze president een moreel
luchtledig is - heel convenabel , het rechtvaardigt al onze door afgunst bij
eigenliefde verwekte cliches over zijn land. Dit is een enerzijds - het
anderzijds is onze maar aanslepende flirtation met New York ( ik zeg New York ,
maar ik bedoel alles daarginds waar we jaloers op zijn ) .

Die schele transatlantische blik bezorgt ons hoofdpijn - mij in het
bijzonder , want mijn vrouw is een geboren New Yorkse en onze zoon van vier reist
op een Amerikaans paspoort.

In augustus 2001 was ons gezinnetje in New York op bezoek. Een oude
schoolvriendin van mijn vrouw , Hannie , is getrouwd met een «modern-orthodoxe»
rabbijn , Charlie , wiens opvallendste trek in de omgang zijn zelfspot is. Hij
heeft zwarte krullen , een kop als een Italiaanse filmster , intense ogen ; ook
zijn vrouw is een schoonheid. Ik geloof geen seconde dat ze dat beruchte laken
gebruiken - hun liefde heeft in elk geval viervoudig vrucht gedragen , vier
jongetjes met hun vaders haar , hun vaders ogen. We waren uitgenodigd voor het
avondeten , op een vrijdag , twee weken voor die elfde september.

Hannie en Charlie verwelkomden ons in hun huis in Yonkers als verloren
gewaande familieleden ; en terwijl we aan de gedekte sabbatstafel zaten te
praten , beschreven onze jongens achten door keuken , gang en woonkamer , racend
over de verende plankenvloeren , over elkaar heen rollend en gierend van de lach :
vier zwarte krullenkoppen en daartussen dat contrasterende blonde hoofdje. De
maaltijd begon : Hannie sprak de gebedsformule voor het sabbatslicht uit en zei
«Good sabbath» ; Charlie zong het welkomstgezang voor de engelen en de tekst van
Spreuken 31, de lof van de huisvrouw ( de zijne is doctor in de psychologie ) .
Daarop vulde hij de wijnbeker en zong de tekst uit Genesis over de uittocht en
de sabbatsrust. Hij zong dit alles in het Hebreeuws , met een stem als een
kaasrasp , wat op een mysterieuze manier het bedwelmende effect van de ritus nog
onontkoombaarder maakte. We dronken gevieren uit de beker , gulzig , alsof het
heil inderdaad vloeibaar was , een slok elk. Toen vroeg hij aan mij een tekst uit
het Hooglied voor te lezen ; dat mocht in het Engels. En toen slaagde zijn stem
erin de vijf rondrennende jongens een ogenblik stationair te krijgen , net lang
genoeg om ze alle vijf te zegenen - ook mijn kleine blonde goj. En ik dacht of
voelde op dat moment iets dat ik nog nooit gevoeld had - iets dat ik nog het
beste met de ganzenveer van Holderlin kan beschrijven :

Denn schwer ist zu tragen

Das Ungluck , aber schwerer das Gluck.

Dit wat betreft mijn zoon. Moge hij in vrede opgroeien in Huize Europa , waar
alles moet worden zoals het nooit zal zijn.

Dit is een ingekorte versie van de Huizinga-lezing die Benno Barnard
gisteravond hield in de Leidse Pieterskerk. De gehele tekst is in pdf-formaat te
downloaden via www.nrc.nl of bij de krant op te vragen : NRC Handelsblad ,
secretariaat hoofdredactie , postbus 8987, 3009 TH Rotterdam.

Illustratie : Frank Dam


TAIL :
Buitenlandse betrekkingen ; Geschiedenis ; Kunst en Cultuur ; Politiek en
Staat

