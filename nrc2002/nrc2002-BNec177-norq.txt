DOCUMENT : 177 of 201

PAPER : NRC Handelsblad

DATE : December 10, 2002


BYLINE : DOOR ONZE CORRESPONDENT MARC CHAVANNES

SECTION : Economie ; Pg. 15

LENGTH : 445 words

DATELINE : WASHINGTON , 10 DEC.

BODY :

HEADLINE : Energieke zegsman ; John Snow

Het Witte Huis moest overuren maken om op de kortst mogelijke termijn een
vervanger voor de boos opgestapte Paul O'Neill. Snelheid was geboden om de
indruk van stuurloosheid in de economische hoek te vermijden. Tegelijk waren
grondige achtergrond-controles nodig na benoemingsperikelen bij de Raad voor de
Accountancy.

Het werd de jurist en gepromoveerd econoom John Snow , een goede bekende van
Republikeinse regeringen , maar geen nationale figuur. Snow werkte op het
ministerie van transport onder president Ford , midden van de jaren '70.
Aansluitend was hij drie jaar docent aan de Georgetown University , waarna hij
nog enige jaren op Transport werkte.

Sinds 1977 heeft hij in de spoorwegen gewerkt , meest voor CSX , waarvan hij
in 1991 «chairman , president and chief executive» werd. CSX is de grootste
maatschappij in de oostelijke Verenigde Staten op het gebied van railvracht. Het
bedrijf bezit ook exploitatierechten voor een gaspijpleiding in Alaska.

CSX heeft geen reputatie van grote efficientie. Snows leiding deed het
bedrijf het minder goed dan zijn concurrenten : terwijl de Standard & Poor's
spoorweg-index sinds 1991 met 60 procent steeg , ging CSX in die periode 7
procent omhoog. Bij de overname van concurrent Conrail verloor CSX door een
conflict op korte termijn veel arbeidsdagen en blijvend veel klanten aan het
vrachtvervoer over de weg.

Snow geldt als een energieke woordvoerder voor thema's die het Amerikaanse
bedrijfsleven aan het hart gaan. Daarbij formuleert hij op een wijze die en de
politiek en het grote publiek kan begrijpen. In zijn korte dankwoord nadat de
president hem in vleiende termen had gepresenteerd liet Snow al zien de gewenste
codewoorden te kennen en gevoeligheden te kunnen omzeilen.

Desondanks lijkt hij niet over de magische reputatie en combinatie van
financiele en politieke talenten te beschikken waar Clintons ministers van
financien Rubin en Summers groot gezag mee wonnen. Door zijn werk in financiele
en economische commissies op nationaal niveau en de conservatieve denktank
American Enterprise Institute won hij vertrouwen bij de regerende Republikeinen.

John Snow verdiende bij CSX vorig jaar 1,2 miljoen dollar plus 1 miljoen
bonus. Hij kreeg over 2001 ook opties , ter waarde van 8 miljoen , die nu niets
meer waard zijn. Hij kondigde vandaag aan zich terug te trekken uit diverse
commissariaten en de Augusta golfclub , die in opspraak is wegens het niet
toelaten van vrouwen. Bush prees Snow om «zijn jarenlange gehechtheid aan de
zaak van ethisch bedrijfsbestuur».

John Snow ( Foto Reuters )


TAIL :
Regering ; Nationale economie ; Economie ; Recht ; Politiek en Staat ;
Staatsrecht

