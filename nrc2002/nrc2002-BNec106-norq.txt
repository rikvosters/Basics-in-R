DOCUMENT : 106 of 201

PAPER : NRC Handelsblad

DATE : December 11, 2002


SECTION : Economie ; Pg. 15

LENGTH : 665 words

BODY :

HEADLINE : Economische creativiteit

President Bush heeft ontdekt dat de economie ertoe doet. Geconfronteerd met
aanhoudende economische slapte en met de verrekijker gericht op de verkiezingen
van 2004, heeft Bush zijn financieel-economische team opgeschud. Deze week
kondigde hij een «agenda voor groei» aan met nadruk op werk en lagere
belastingen. Want de Amerikaanse economie wil maar niet uit de startblokken
komen. De boekhoudschandalen , de zijwaartse koersbewegingen op Wall Street , de
dreiging van oorlog in Irak en de trage verwerking van de uitwassen van de
luchtbeleconomie uit de nadagen van president Clinton , eisen hun tol. De
investeringen blijven achter , de besparingen zijn laag , het vertrouwen is
wankel. Uit de ervaring van zijn vader heeft George W. geleerd dat de
presidentiele herverkiezing door een kwetsbare economie geblokkeerd kan worden.
Vader Bush legde het in 1991 af tegen de leus van de gouverneur Clinton : «It's
the economy , stupid.»

Door nu al een activistisch beleid in te zetten probeert het Witte Huis
tijdig de bakens te verzetten. De beleidsmakers moeten in ieder geval weer
vertrouwen uitstralen. Bovendien lijkt de regering-Bush eindelijk te beseffen
dat de VS een prominente rol moeten spelen op het internationale
financieel-economische terrein. De vraagstukken van de wereldeconomie vergen
grotere Amerikaanse betrokkenheid dan de afgelopen twee jaar is getoond.

Minister van Financien Paul O'Neill en de voorzitter van de economische raad
Larry Lindsey werden eind vorige week aan de kant gezet. Dat was niets te vroeg.
O'Neill had zich onmogelijk gemaakt door reeksen van onhandige opmerkingen. Hij
was een industrieman zonder gevoel voor financieel-diplomatieke subtiliteit. De
econoom Lindsey ontbrak het aan effectiviteit om het beleid van het Witte Huis
te slijten in het Congres. Inmiddels is de zakenman John Snow , directeur van een
spoorwegmaatschappij , voorgedragen als minister van Financien en zal naar
verwachting Stephen Friedman , afkomstig van Wall Street , benoemd worden als de
belangrijkste economische adviseur van de president. Voor de al langer vacante
post van voorzitter van de SEC , de «beurswaakhond» die herhaling van de
financiele schandalen van de afgelopen jaren moet voorkomen , heeft Bush gisteren
Wall Street-veteraan William Donaldson benoemd. Hiermee zijn de sleutelposten
ingevuld.

Nieuwe gezichten garanderen geen wederopstanding van de Amerikaanse
economie. Maar het is een begin en het is vooral een signaal naar het
Amerikaanse publiek , het bedrijfsleven , de financiele markten , en ook naar de
internationale gemeenschap , dat de regering-Bush het belang van een groeiende
economie en van gezonde financiele markten heeft ontdekt. Te lang heeft Bush het
financieel-economische domein laten versloffen , terwijl hij zijn aandacht gaf
aan de strijd tegen het terrorisme en de aanpak van Saddam Hussein. De
herontdekking van het belang van actief economisch beleid zal zich overigens
niet tot Washington beperken. Ook in de Europese Unie , en in Nederland in het
bijzonder , zal het politieke discours gezien de sombere vooruitzichten weer gaan
over de economie.

De Verenigde Staten hebben de sterkste economie van de wereld. Wat in
Amerika gebeurt , heeft elders gevolgen. In positieve zin - Amerikaans herstel
trekt de wereldeconomie uit het slop - maar ook in negatieve zin. Het oplopende
Amerikaanse begrotingstekort en de chronische Amerikaanse handelstekorten kunnen
de koers van de dollar beinvloeden. Ter stimulering van hun economie zouden de
Amerikanen kunnen aansturen op een daling van de dollarkoers. Op een goedkopere
dollar zitten de eurolanden met hun sukkelende economie niet te wachten. Behalve
een agenda voor groei moet de regering-Bush ook de agenda voor internationale
financieel-economische samenwerking weer tot leven wekken. Er wordt van
Washington grotere economische creativiteit verwacht dan de afgelopen twee jaar
zijn getoond.


TAIL :
Binnenlandse politiek ; Nationale economie ; Economie ; Politiek en Staat

