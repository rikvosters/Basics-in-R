DOCUMENT : 70 of 123

PAPER : NRC Handelsblad

DATE : December 11, 2002


SOURCE : Reuters

BYLINE : ( REUTERS , AP )

SECTION : binnenland ; Pg. 3

LENGTH : 372 words

DATELINE : OSLO , 11 DEC.

BODY :

HEADLINE : Carter waarschuwt voor preventieve oorlog

De voormalige Amerikaanse president Jimmy Carter heeft de Verenigde Staten
in scherpe , maar indirecte bewoordingen gewaarschuwd voor de «catastrofale
gevolgen» van een preventieve oorlog tegen Irak. Hij deed dat gisteren nadat hij
in Noorwegen de Nobelprijs voor de Vrede in ontvangst had genomen.

Zonder Irak en de Verenigde Staten bij naam te noemen zei Carter : «Als
machtige landen het principe van een preventieve oorlog aanhangen kan dat een
precedent scheppen met catastrofale gevolgen.»

De relevantie van die uitspraak was onmiskenbaar. Sinds de aanslagen van 11
september hanteert de Amerikaanse regering een nieuwe defensiedoctrine van de
«preventieve actie» en een Amerikaanse aanval op Irak lijkt gevaarlijk dichtbij.

Carter heeft er eerder al op aangedrongen dat de VS zoveel mogelijk een
diplomatieke weg bewandelen in de strijd tegen de terreur. In een verwijzing
naar Amerika's rol als supermacht zei Carter nu dat Amerikanen van oudsher niet
van mening zijn dat «superkracht een garantie is voor superwijsheid». Hij voegde
daaraan toe dat de Verenigde Naties «ondanks hun beperkingen» het beste in staat
zijn om de vrede te bewaren.

Carter riep in zijn toespraak Irak wel op zich «volledig te voegen naar de
unanieme beslissing van de Veiligheidsraad». Die bepaalt dat Irak zich ontdoet
van alle massavernietigingswapens.

De toekenning van de Nobelprijs voor de Vrede aan de 39ste president van de
Verenigde Staten zorgde twee maanden geleden voor enige opschudding nadat de
voorzitter van het comite , Gunnar Berge , in een mondelinge toelichting zei dat
de keuze voor Carter moest worden gezien «als kritiek op de lijn die de huidige
regering nu volgt. Het is een trap tegen de schenen van allen die dezelfde lijn
als de VS volgen.» Andere comiteleden distantieerden zich later van die
uitspraak.

Carter stond gisteren ook stil bij andere kwesties. «De grootste uitdaging
waarmee de wereld nu te maken heeft» , zei Carter , «is de groeiende kloof tussen
rijk en arm.» Volgens Carter is die ongelijkheid «de dieper liggende oorzaak
voor veel van de problemen in de wereld.»


TAIL :
Vrede en veiligheid ; Mensenrechten ; Onderscheidingen ; Algemeen ; Recht ;
Politiek en Staat ; Staatsrecht

