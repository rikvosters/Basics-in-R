DOCUMENT : 14 of 19

PAPER : NRC Handelsblad

DATE : December 14, 2002


BYLINE : ( GEORGE BEEKMAN )

SECTION : Wetenschap & Onderwijs ; Pg. 32

LENGTH : 421 words

BODY :

HEADLINE : HUBBLE BEPAALT NAUWKEURIG DE MASSA VAN VERRE PLANEET

De Hubble Space Telescope heeft voor het eerst de ietwat slingerende
beweging van een ster onder invloed van een planetaire begeleider waargenomen
( Astrophysical Journal Letters , 20 dec ) . Daarmee heeft de ruimtetelescoop iets
ontdekt waar astronomen in de vorige eeuw tevergeefs naar hebben gezocht. Zij
probeerden door het fotografisch volgen van de beweging van sterren het effect
van een eventuele begeleider te vinden : zo'n begeleider zal de ster een beetje
heen en weer trekken. De Amerikaans-Nederlandse astronoom Peter van de Kamp
meende in de jaren zeventig als eerste beet te hebben , maar zijn «planeten»
bleken slechts meetfouten.

Fotografische platen zijn te «korrelig» om de minieme storing van een
planeet in de beweging van een ster aan het licht te brengen. Zo'n planeet
veroorzaakt echter ook een geringe , periodieke variatie in de snelheid van een
ster en die kan spectroscopisch heel nauwkeurig worden gemeten. Sinds 1995
hebben astronomen langs deze weg al zo'n honderd extrasolaire planeten van het
formaat van Jupiter en zwaarder ontdekt. Omdat we echter niet weten onder welke
hoek we tegen het baanvlak van de begeleider aankijken , kan alleen hun
minimum-massa worden bepaald. Dit betekent dat sommige begeleiders toch kleine
sterretjes zouden kunnen zijn.

Vier jaar geleden werd langs deze weg bij de nabije ster Gliese 876 een
begeleider ontdekt die minstens tweemaal zo zwaar zou moeten zijn als Jupiter.
Fritz Benedict en zijn collega's hebben de beweging van deze ster daarna met de
Hubble Space Telescope gevolgd. Zij gebruikten een van diens
fijngeleidingssensoren , waarmee de telescoop lange tijd exact op een doel kan
worden gericht. Met deze optische sensor kan dankzij geavanceerde
interferentietechnieken de positie van een ster ten opzichte van andere sterren
worden bepaald en wel tot op een fractie van een duizendste boogseconde
nauwkeurig !

Hubble ontdekte in de beweging van de ster een slingering ter grootte van
een kwart milliboogseconde : het hoekje waaronder een eurocent op een afstand van
10.000 kilometer wordt gezien. Die slingering is mede zo klein doordat het
baanvlak van de aantrekkende begeleider een hoek van slechts 6 graden maakt met
de richting naar de aarde. Uit deze hoek kan nu ook precies de massa van de
begeleider worden bepaald : 1,9 maal die van Jupiter. Het gaat dus om een
planeet.


TAIL :
Optische instrumenten ; Astronomie en ruimtevaart ; Wetenschap en Techniek ;
Exacte Wetenschappen ; Technische Wetenschappen ; Instrumenten en Apparaten

