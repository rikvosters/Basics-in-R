DOCUMENT : 24 of 80

PAPER : NRC Handelsblad

DATE : December 13, 2002


BYLINE : DOOR ONZE SPORTREDACTIE

SECTION : Sport ; Pg. 16

LENGTH : 344 words

DATELINE : ROTTERDAM , 13 DEC.

BODY :

HEADLINE : Kenkhuis valt net buiten medailles

Zwemmer Johan Kenkhuis is op de openingsdag van de Europese kampioenschappen
kortebaan ( 25 meter ) in het Duitse Riesa net buiten de medailles gevallen. In de
finale van de 50 meter vrije slag tikte de 22-jarige sprinter gisteren aan als
vierde na 21,85 seconden. In de halve eindstrijd was de kopman van de
Amsterdamse profploeg TZA een fractie sneller : 21,80.

Het goud ging , net als vorig jaar in Antwerpen , naar Stefan Nystrand , de
Zweed die finishte in 21,55. Daarmee bleef hij de Italiaan Lorenzo Vismara en de
Litouwer Rolandas Gimbutis net voor. Mark Veens , Nederlands tweede troef op «de
50» bij absentie van kopman Pieter van den Hoogenband ( trainingsstage in
Australie ) , werd met 22,36 uitgeschakeld in de halve finales.

Kenkhuis , terug na een naar eigen zeggen noodgedwongen rustpauze in de
zomer , had na afloop geen sluitende verklaring voor zijn enigszins
teleurstellende tijd. «Misschien is de voorbereidingstijd van drie maanden toch
wel een beetje kort geweest» , vermoedde de sprinter , die twaalf maanden geleden
bij de EK kortebaan in Belgie het nationaal record op de 50 meter vrij
aanscherpte tot 21,47.

Marleen Veldhuis en Chantal Groot daarentegen maakten indruk. Beiden drongen
eenvoudig door tot de finale van de 100 vrij. Veldhuis , een voormalig
waterpoloster die afgelopen jaar grote vorderingen heeft gemaakt , zette met een
persoonlijk record van 54,23 ( een verbetering van bijna een seconde ) de tweede
tijd neer. Groot dook ondanks een matige start met 54,46 net als in de series
onder de 55 seconden.

Stev Theloke , Jens Kruppa , Thomas Rupprath en Carsten Dehmlow zwommen namens
Duitsland een wereldrecord op de 4x50-wisselslagestafette : 1.34,72. Dat was
zeshonderdste sneller dan de tijd die het viertal vorig jaar in Antwerpen
realiseerde. De Nederlandse mannenploeg sneuvelde in de series. Het viertal
Bastiaan Tamminga ( rug ) , Thijs van Valkengoed ( school ) , Ewout Holst ( vlinder ) en
Gijs Damen ( vrij ) was 0,34 seconden te langzaam om de Portugezen uit de
eindstrijd te houden.


TAIL :
Zwemmen ; Sport ; Watersport

