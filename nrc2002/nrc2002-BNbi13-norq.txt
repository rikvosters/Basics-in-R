DOCUMENT : 13 of 123

PAPER : NRC Handelsblad

DATE : December 14, 2002


BYLINE : DOOR EEN ONZER REDACTEUREN

SECTION : Binnenland ; Pg. 2

LENGTH : 380 words

DATELINE : DEN HAAG , 14 DEC.

BODY :

HEADLINE : Identificatieplicht vanaf twaalf jaar oud ; Niet alleen politie mag ernaar vragen

Minister Donner van Justitie wil de identificatieplicht laten gelden voor
iedereen vanaf twaalf jaar. Daardoor moeten ook kinderen zich straks desgevraagd
in de openbare ruimte kunnen identificeren.

Dat blijkt uit het wetsvoorstel over de identificatieplicht dat Donner deze
maand heeft rondgestuurd.

De minister wil een algehele plicht voor het dragen van een
identiteitsbewijs invoeren. Bij vermoedens van strafbare feiten of overtredingen
is het strafbaar als betrokkenen zo'n bewijs niet kunnen tonen. Daarop komt een
boete te staan van maximaal 2.250 euro of twee maanden cel. Overigens wordt de
politie ook gerechtigd identiteitspapieren te vragen als het vermoeden bestaat
dat iemand die niet bij zich draagt.

Op termijn krijgen ook opsporingsambtenaren van bijvoorbeeld gemeenten
controlebevoegdheid. hoewel het volgens Donner niet de bedoeling is dat elke
ambtenaar achter een loket of op straat die bevoegdheid krijgt. Eerder zei
minister Donner ter toelichting op het wetsvoorstel in deze krant dat hij geen
spectaculaire daling van de criminaliteit na invoering van identificatieplicht
verwacht. Maar het geeft de politie volgens hem wel meer armslag om op straat
autoriteit af te dwingen. «De politie kan zich mnakkelijker op bijvoorbeeld
jongeren op straat richten. Het maakt ze minder anoniem bij kleine vergrijpen en
vandalisme.»

GroenLinks noemt het onzinnig om kinderen van 12 jaar op te zadelen met een
indentificatieplicht. «Het kabinet wil mensen groot maken door ze klein te
houden» , aldus GroenLinks-woordvoerster F. Halsema. «Je kunt nu alleen nog
buiten spelen als je je paspoort bij je hebt. Mag je de klas pas in als je je
paspoort laat zien ? »

In de meeste Europese landen bestaat de identificatieplicht al lang. Alleen
in Groot-Brittannie is het verplicht op zak hebben van een identificatiebewijs
taboe. Britten vinden dat hun privacy daarmee wordt geschonden ; ze worden al
boos als de politie hen naar hun rijbewijs vraagt als ze verdacht worden van een
verkeersovertreding. Vluchtelingen in Calais vertelden onlangs aan deze krant
dat die anonimiteit op straat een van de redenen is voor hen om naar
Groot-Brittannie te reizen.


TAIL :
Openbaar bestuur ; Jeugd ; Justitie ; Recht ; Maatschappij ; Bevolking ;
Politiek en Staat

