DOCUMENT : 27 of 79

PAPER : NRC Handelsblad

DATE : December 12, 2002


BYLINE : EDO DIJKSTERHUIS

SECTION : Kunst ; Pg. 10

LENGTH : 219 words

BODY :

HEADLINE : Wolfgang Puschnig

Het integrerend vermogen van kameleons is hun sterkte en hun grootste
zwakte. De setting kan immers sprankelend zijn maar net zo goed de kleur van
dode bladeren hebben. Wolfgang Puschnig , muzikaal kameleon pur sang , figureert
op beluisterenswaardige albums van Michael Mantler , Nguyen Le en het door
hemzelf opgerichte Koreaans-Europese gezelschap Samul Nori. Maar zijn naam is
ook verbonden aan allerlei zouteloze poprommel.

Op zijn nieuwste album , Grey , heeft de Oostenrijkse rietblazer een
betrouwbaar gezelschap om zich heen verzameld en valt het resultaat dus weer
positief uit. Zoals de titel al aangeeft , gaat het hier om een kwartet veteranen
en dat is ook te horen. De snelheid overstijgt nergens het midtempo. Het
merendeel van de negen nummers drijft op de groove van bassist Steve Swallow en
heeft een sterk jamsessiegevoel. Puschnig blijft keurig binnen de lijntjes van
de voorgeschreven melodieen. Pas als hij in Sufi Souffle de oosters klinkende
hajok ter hand neemt , komt hij echt los. Op andere momenten klinkt hij ietwat
onderkoeld en routineus. Maar goed , dat doen zijn begeleiders ook en wie is
Wolfgang Puschnig om zich van het decor los te weken ?

Puschnig/Swallow/Alias/Lewis : Grey ( Quinton records , Q-0205-2 ) Distr.
Challenge


TAIL :
Jazz ; Kunst en Cultuur ; Kunst ; Muziek

