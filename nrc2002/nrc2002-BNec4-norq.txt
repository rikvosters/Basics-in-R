DOCUMENT : 4 of 201

PAPER : NRC Handelsblad

DATE : December 14, 2002


BYLINE : KARIN DE MIK

SECTION : Economie / Geld telt ; Pg. 14

LENGTH : 1394 words

BODY : 

HEADLINE : Nooit meer je huis uit

Wat te doen als 55-plusser als het onderhoud van je huis te duur wordt , maar
je niet wilt verhuizen ? «Verzilverd wonen» kan een oplossing zijn : je verkoopt
je huis aan de woningcorporatie en huurt het terug. Op verschillende plaatsen in
Nederland wordt met deze constructie geexperimenteerd.

Ze hadden alleen AOW en een klein pensioentje. En dat was geen vetpot voor
Karel ( 75 ) en Corrie ( 70 ) Liefhebber uit het Overijsselse Hall. Hun kapitaal zat
in de stenen , want ze hadden een eigen huis. «Maar met een dakpan kun je niet
betalen bij de kruidenier» , zegt Liefhebber.

Wat te doen als het onderhoud van je woning op je budget drukt , maar je
liever niet wilt verhuizen ? Omdat je , zoals Liefhebber , je woning zelf hebt
gebouwd en er al veertig jaar lang met veel plezier woont ? En je vrouw zich nog
steeds uitleeft in de tuin ? Voor de familie Liefhebber lag de oplossing , zoals
voor meer senioren , in «verzilverd wonen». Zij waren een van de eersten in
Nederland die hun huis verkochten aan een woningcorporatie , via bemiddeling van
Torenstad Verzilverd Wonen ( TVW ) in Zutphen : een voor ons land nieuwe
dienstverlening aan 55-plussers die een woning hebben met een waarde tot 500.000
euro , niet meer willen verhuizen en hun woning willen kapitaliseren.

Een jaar geleden zette Torenstad een proefproject op in Apeldoorn , Deventer
en Zutphen. Tientallen ouderen verkochten hun woning. «Het was een gekkenhuis» , 
vertelt directeur Joke de Bie. «Uit heel Nederland kwamen telefoontjes.» Ook in
andere delen van het land wordt het product nu op de markt gebracht , zoals in
Twente , de Achterhoek , het Gooi en Arnhem. In mei werd begonnen in Friesland , 
waar TVW samenwerkt met Corporatieholding Friesland.

Medewerkers van Torenstad bezoeken geinteresseerden verschillende malen
thuis en maken offertes. De woning wordt verkocht aan een woningcorporatie.
Notarieel wordt vastgelegd dat de voormalige woningeigenaren levenslang kunnen
blijven wonen in hun vroegere huis. De verkoopprijs is afhankelijk van de staat
van de woning en de leeftijd ( lees : levensverwachting ) van de verkopers. Hoe
ouder die zijn , hoe hoger de koopsom is , want de kans is dan immers groter dat
de woningcorporatie het huis sneller kan doorverkopen of verhuren.

Bindert Kloosterman , marketingmanager van Corporatieholding Friesland in
Grou , legt uit dat verzilverd wonen gericht is op het «ontzorgen van mensen».
«Wij nemen de zorg voor het onderhoud over en stellen mensen in staat om gratis
te blijven wonen in hun huis. Door de koopsom die ze krijgen , kunnen ze
eventueel particuliere zorg inkopen of hun kinderen geld geven.»

De meeste verzilveraars willen niet zozeer geld voor bijvoorbeeld een
wereldreis , maar wel een koopsom die hen in staat stelt in hun woning te
blijven. Kloosterman : «Het zijn vaak oud-bouwvakkers of oud-boerenarbeiders , die
vroeger een eigen huisje hebben gebouwd of hebben laten bouwen , nu alleen AOW
hebben en in financiele problemen komen door allerlei omstandigheden.» Hij geeft
het voorbeeld van een echtpaar van in de zestig , beiden met een uitkering , dat
met een hypotheek een woning had gekocht. Toen de vrouw overleed , kon de man de
hypotheeklasten niet langer alleen opbrengen. Kloosterman : «Wij hebben de woning
van hem gekocht en met de koopsom kon hij de hypotheek aflossen. Nu huurt hij de
woning van ons en omdat die niet al te duur was , zo'n 100.000 euro , krijgt hij
ook nog huursubsidie.» Het voordeel voor de corporatie is dat men op deze manier
een gevarieerder aanbod aan woningen ter beschikking krijgt en profiteert van de
waardestijging van een woning. Na het overlijden van de bewoners kan die worden
verkocht of verhuurd.

De woningeigenaars verkopen hun «bloot eigendom» , de buitenkant dus , aan de
corporatie , maar houden levenslang recht op bewoning. Het woonrecht wordt
ingeschreven in het kadaster. Overigens wordt wel gekeken of de woning geschikt
is voor eventuele aanpassingen zoals een traplift. Want wie er na enkele jaren
achterkomt dat er voorzieningen nodig zijn , die niet aangebracht kunnen worden
in de woning , moet alsnog naar een ander huis. Overleggen met de kinderen wordt
aanbevolen. Maar opvallend genoeg zijn het vaak de kinderen die hun ouders
aansporen om hun woning te gelde te maken. «Dat viel ons op» , vertelt De Bie , 
«we verwachtten meer aarzelingen van kinderen. De woning is immers na het
overlijden van hun ouders niet meer van hen. Maar veel van hen zeggen : wij
hebben het goed , geniet er maar van. Je hoeft voor ons niets te bewaren.»

De meeste mensen doen er gemiddeld drie tot zes maanden over voordat ze hun
woning daadwerkelijk aan een corporatie verkopen. Joke de Bie vertelt dat
potentiele verkopers gemiddeld tussen de vijf en tien keer worden bezocht. Het
echtpaar Liefhebber ging niet over een nacht ijs. Ze schakelden een eigen
makelaar in , die hun woning taxeerde. Die kwam op een zelfde bedrag uit als die
van Torenstad. Ook werden ze lid van de Vereniging Eigen Huis. Liefhebber : «De
Vereniging heeft ons fantastisch geholpen. Ze traden in contact met Verzilverd
Wonen.» De «verzilvering» leverde het echtpaar Liefhebber een aardig extra
inkomen per maand op. Tien jaar lang krijgen ze van de woningcorporatie een deel
van de koopsom op hun rekening gestort. Behalve dat hun inkomen ruimer is
geworden , zitten ze bovendien niet langer met de zorg en vooral kosten voor
onderhoud. Ze zijn «dik en dik tevreden» met deze oplossing. Liefhebber bouwde
als afgekeurde draglinechauffeur nauwelijks pensioen op. «Dit is een heerlijk
gevoel. We kunnen hier ons leven lang blijven wonen en kunnen onze kinderen nog
eens tracteren en met de warme hand ( tijdens het leven , red. ) wat toeschuiven.»
Ze zijn bovendien af van de kosten van jaarlijkse onderhouds- en schilderbeurten
of van een nieuw cv-ketel. Bovendien betaalt de woningcorporatie ook nog eens
een groot deel van de onroerend-zaakbelasting en opstalverzekering. Liefhebber : 
«Laatst waren hier twee loodgieters twee dagen bezig om nieuwe dakgoten aan te
leggen. We dachten nog : »Goh , dat had toch flink wat gekost als we dat zelf
hadden moeten betalen.«

Het lijkt allemaal mooi , maar wat gebeurt er als de woningcorporatie
failliet zou gaan ? Ook dan behouden de ex-eigenaren hun woonrecht , verzekert
Kloosterman : »Er is een Waarborgfonds Sociale Woningbouw dat garant staat voor
de betaling van de rente en aflossing aan geldgevers. En als een corporatie in
geldnood komt , kan die een beroep doen op het Centraal Fonds voor de
Volkshuisvesting , waar alle Nederlandse corporaties bedragen in storten.« In
geen geval zal de bewoner gedupeerd zijn. »Het bezit van een corporatie wordt
niet geveild. Wel kan het hele bezit in geval van een sanering worden
overgedragen aan een andere corporatie , maar ook die is gehouden aan het
notarieel vastgelegde woonrecht van de mensen , met wie we een contract hebben.«

Zijn er ook nadelen aan Verzilverd Wonen ? Kloosterman : »Als een echtpaar
zijn woning verzilverd heeft en het jaar daarna overlijdt , krijgen hun
erfgenamen weliswaar het eventuele restant van de koopsom , maar dit bedrag zal
lager zijn dan wanneer die het huis in de vrije verkoop hadden gedaan.«

Corporatieholding Friesland wil op den duur ongeveer vijftig woningen via
Verzilverd Wonen op deze manier aankopen. Senioren zijn , volgens Kloosterman , 
bij verkoop aan een corporatie verzekerd van een hogere koopsom dan bij
commerciele bedrijven , die zich nu ook op het nieuwe woonproduct storten.
»Sociale verhuurders berekenen een veel lager rendementspercentage dan
commerciele. Dat kan soms de helft schelen.« Hij beklemtoont dat
woningcorporaties geen grote winsten hoeven te maken. »De winst die we maken
wordt niet uitgekeerd aan aandeelhouders , maar geinvesteerd in
volkshuisvesting.«

Corporatieholding Friesland broedt momenteel een constructie uit om paren
die gaan scheiden ook op een soortgelijke wijze van dienst te zijn bij de
afhandeling van de verkoop van hun woning. »Wij kopen het huis dan voor 80
procent van de marktwaarde. De achterblijver blijft er wonen en huurt van ons.
Beide partners krijgen de helft van de koopsom.«

Het echtpaar Liefhebber voor hun woning. Zij verkochten hun huis aan de
woningcorporatie in ruil voor levenslang gebruik ervan. ( Foto NRC Handelsblad , 
Rien Zilvold ) 


TAIL : 
Woningbezit ; Ouderen ; Maatschappij ; Bevolking ; Infrastructuur ; 
Volkshuisvesting

