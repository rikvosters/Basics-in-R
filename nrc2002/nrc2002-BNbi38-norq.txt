DOCUMENT : 38 of 123

PAPER : NRC Handelsblad

DATE : December 13, 2002


BYLINE : DOOR EEN ONZER REDACTEUREN

SECTION : Binnenland ; Pg. 2

LENGTH : 334 words

DATELINE : DEN HAAG , 13 DEC.

BODY :

HEADLINE : «NMA moet sterker» ; POLITIEK

Het kabinet wil de bevoegdheden en opsporingsmogelijkheden van de Nederlandse Mededingsautoriteit NMa uitbreiden. De bouwsector heeft zich volgens demissionair minister Kamp ( Vrom ) een «onbetrouwbaar partner» betoond. Tegelijkertijd was de overheid zelf onvoldoende alert op de integriteit van haar eigen ambteanren en heeft het de ontwikkelingen in de bouwsector onvoldoende gecontroleerd.

Kamp gaat er van uit dat het openbaar ministerie en de NMa weliswaar fouten hebben gemaakt , maar inmiddels hun leven hebben verbeterd. Demissionair minister De Boer ( Verkeer en Waterstaat ) kondigde een «aanvalsplan integriteit» bij zijn ministerie aan. Ambtenaren mogen alleen nog deelnemen aan bijeenkomsten met het bedrijfsleven als dat nodig is om hun werk goed te kunnen doen. Dat aanvalsplan moet een einde maken aan de door de commissie geconstateerde cultuur van «smeren en feteren».

De SP vindt dat de bouwondernemers de schade van de te hoge prijzen behoren terug te betalen. VVD en CDA wierpen in hun reacties de mogelijkheid van schadeclaims op , maar betwijfelen de haalbaarheid. Het CDA noemt de bevindingen van de commissie «schokkend». Maar omdat de omvang van benadeling voor de staat niet is vast te stellen en de juridische basis om terug te vorderen ontbreekt , is het des te belangrijker om in de toekomst deze misstanden te voorkomen.

Bij de ChristenUnie en SGP overheerste de morele verontwaardiging. GroenLinks was vol lof over het werk van de commissie onder leiding van partijgenote Vos. «De mooie woorden van bestuurders uit de bouwwereld over maatschappelijk ondernemen en de eerdere ontkenningen van aantijgingen ten spijt , valt de bouwsector veel te verwijten. Bouwers en aanbesteders moeten voor alles zorgen voor nieuw  vertrouwen.» De PvdA was kritisch over partijgenote Netelenbos , die niet wist dat er veel mis was in de bouw , maar dat wel had moeten weten.


TAIL :
Fraude en corruptie ; Bouwnijverheid ; Economie ; Bedrijfstakken ; Recht ;
Criminaliteit ; Delicten

