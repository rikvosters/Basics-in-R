DOCUMENT : 1 of 78

PAPER : NRC Handelsblad

DATE : December 14, 2002


BYLINE : DOOR ONZE CORRESPONDENT

SECTION : Voorpagina ; Pg. 1

LENGTH : 386 words

DATELINE : Arnhem/Kampen , 14 DEC.

BODY :

HEADLINE : Arnhem wil geld terug van aannemer

De gemeente Arnhem en het Waterschap Groot Salland onderzoeken de
mogelijkheden om geld terug te vorderen van bouwbedrijven. Als eerste
overheidsinstanties hebben zij dit besloten na het verschijnen van het rapport
van de parlementaire enquetecommissie bouwnijverheid.

De gemeente Arnhem vermoedt in 1997 te veel geld te hebben betaald voor de
aanleg van de infrastructuur rondom het stadion Gelredome. Gemeente en stadion
gunden de opdracht om een toegangsweg en parkeervoorzieningen aan te leggen voor
een bedrag van 6,3 miljoen euro aan bouwbedrijf Heijmans. Heijmans zou als
laagste inschrijver in een vooroverleg de prijs met 450.000 euro hebben verhoogd
en de concurrenten een «rekenvergoeding» hebben betaald.

In het rapport van de enquetecommissie is het Gelredome-project als
voorbeeld genoemd van hoe het systeem van prijsafspraken in de bouw werkte.
Heijmans heeft altijd ontkend de prijs kunstmatig te hebben verhoogd en andere
bij de aanbesteding van het Gelredome betrokken bouwers te hebben betaald.

De gemeente Arnhem , die eerder het openbaar ministerie over de gang van
zaken heeft ingelicht , wil uitzoeken of er door de gemeente en/of het stadion te
veel geld is betaald. Als blijkt dat de gemeente de benadeelde partij is , wil
Arnhem geld terugzien. «Het blijft gemeenschapsgeld» , aldus een woordvoerder.
Het Gelredome sluit zich aan bij een juridische procedure als de haalbaarheid
daarvan is aangetoond. Onduidelijk is wie de eisende partij kan zijn omdat de
aanbesteding formeel is gedaan door de Stichting Gelders Stadion.

Het Waterschap Groot Salland onderzoekt of er «enkele miljoenen» euro's
teruggevorderd kunnen worden van de bouwbedrijven die in 1999 volgens de
enquetecommissie prijsafspraken hebben gemaakt bij de aanleg van een waterkering
in Kampen. Het waterschap weigerde met de laagste inschrijver in zee te gaan ,
omdat de prijs bijna zeven miljoen euro boven het door het door het waterschap
geraamde bedrag lag.

Na veel juridische procedures is het werk voor een lager bedrag en door een
andere aannemer uitgevoerd.

De gemaakte juridische kosten wil het waterschap verhalen op de bouwers uit
de eerste aanbestedingsronde.


TAIL :
Sportaccommodaties ; Fraude en corruptie ; Bouwnijverheid ; Economie ;
Bedrijfstakken ; Recht ; Criminaliteit ; Delicten

