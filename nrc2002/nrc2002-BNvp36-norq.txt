DOCUMENT : 36 of 78

PAPER : NRC Handelsblad

DATE : December 12, 2002


BYLINE : DOOR EEN ONZER REDACTEUREN

SECTION : Voorpagina ; Pg. 1

LENGTH : 810 words

DATELINE : DEN HAAG , 12 DEC.

BODY :

HEADLINE : Bouwfraude grote strop voor overheid ; Eindrapport enquetecommissie :

De overheid is op grote schaal benadeeld door illegale prijsafspraken in de
bouw. De kosten van bouwprojecten stegen hierdoor gemiddeld 8,8 procent.

Dit stelt de parlementaire enquetecommissie die onderzoek deed naar de
bouwnijverheid in haar vandaag gepresenteerde eindrapport. Bij de aanbesteding
van projecten was volgens de commissie structureel sprake van overtredingen die
soms gepaard gingen met fiscale fraude en valsheid in geschrifte.

Voorts concludeert de commissie dat toenmalig Justitie-minister Korthals de
Tweede Kamer vorig jaar onjuist heeft geinformeerd en dat minister Jorritsma
( destijds Economische Zaken ) «het verkeerde voorbeeld» heeft gegeven door op
kosten van een bouwondernemer mee te vliegen naar een schaatswedstrijd.

Uit het rapport blijkt dat de gehele bouwsector , aanbestedende
overheidsdiensten , de Nederlandse Mededingingsautoriteit ( NMa ) het openbaar
ministerie en betrokken politici fouten kunnen worden aangerekend. In dit
verband hanteert de commissie de woorden «tekortgeschoten» , «passiviteit» en
«onprofessioneel».

Commissievoorzitter Marijke Vos zei vanmiddag na de aanbieding van haar
rapport aan Tweede-Kamervoorzitter Weisglas : «Ik ga u geen miljarden noemen.»
Maar ze was wel «geschrokken van de ernst en omvang van de geconstateerde
onregelmatigheden». «Het is moeilijk te begrijpen dat de ministers niets hebben
gedaan.» Hoewel de enquetecommissie dus geen concreet bedrag noemt , stelt zij
dat de totale geleden financiele schade «omvangrijk» moet zijn. Op basis van 211
mislukte aanbestedingen komt de commissie tot de conclusie dat de prijzen met
gemiddeld 8,8 procent zijn verhoogd.

Volgens het rapport beperkte het systeem van illegale prijs- en
werkafspraken zich niet tot de wegenbouwers. Ook de installatiebranche en «vele ,
zo niet alle» Nederlandse bouwondernemingen waren «structureel» betrokken bij
onwettige verrekensystemen.

De commissie stelt ook vast dat er in de bouw een cultuur heerst van «smeren
en feteren» van ambtenaren , maar het bewijs voor het structureel omkopen van
ambtenaren is «niet geleverd».

De commissie verwijt de raden van bestuur van de grote bouwondernemingen
passiviteit. Bestuurders van bouwbedrijven hadden niet alleen van de onwettige
praktijken in hun onderneming kunnen , maar ook horen af te weten en daartegen op
te treden. Bestuurders van met name de beursgenoteerde bouwers Ballast Nedam ,
BAM , HBG , Heijmans en Volker Wessels Stevin zijn daarin tekortgeschoten , zeker
omdat hun «betrokkenheid» is vast komen te staan. De brancheorganisaties zijn
niet in staat gebleken «de noodzakelijke cultuuromslag in de bouwnijverheid te
bewerkstelligen» , aldus de commissie.

Korthals heeft inzake de schaduwboekhouding van klokkenluider Ad Bos
«onvoldoende adequaat» gereageerd.  Vervolg BOUWFRAUDE : pagina 3

BOUWFRAUDE

Justitie schoot tekort bij vergaren bewijs

Vervolg van pagina 1 Het openbaar ministerie schoot tekort bij het
verkrijgen van de schaduwboekhouding , de kern van het onderzoek naar de
bouwnijverheid. Het OM heeft de schaduwadministratie «niet dankzij , maar
ondanks» zichzelf gekregen.

Voormalig minister Netelenbos van Verkeer en Waterstaat ontbreekt het aan
kritisch vermogen , oordeelt de commissie. De minister ging er ten onrechte van
uit dat de financiele stromen in de schaduwboekhoudingen geen geld maar slechts
«pepernoten» waren. Ook onderhield ze contacten met directieleden van
bouwbedrijf Koop terwijl ze ervan op de hoogte was dat het bedrijf betrokken was
bij mogelijke malversaties.

De commissie heeft ook kritiek op het slechte functioneren van de
Nederlandse Mededingingsautoriteit ( NMa ) , die onder Jorritsma's politieke
verantwoordelijkheid viel toen zij minister van Economische Zaken was. De NMa is
tekortgeschoten. Ondanks aanwijzingen voor concurrentiebeperkende afspraken
ontbrak het de «niet alerte» NMa aan een daadkrachtig optreden tegen de
bouwsector. Informatie over onwettige afspraken is niet op de juiste waarde
geschat. De commissie noemt dat «dodelijk». Ook de rol van de accountants wordt
bekritiseerd. Zij hebben verzuimd corrigerend op te treden tegen de verboden
gedragingen van de ondernemingen die zij moesten controleren.

Commissievoorzitter Vos zei vanmiddag op een persconferentie dat de
commissie vindt dat er een klokkenluidersregeling moet komen die de positie
versterkt van werknemers die misstanden in de eigen organisatie publiek maken.
«Zonder deze mensen hadden we niet geweten wat we nu weten» , aldus Vos. Zij
kondigde verder aan dat de enquetecommissie «nog gaat nadenken» over het
mogelijk openbaar maken van de schaduwboekhouding van Koop Tjuchem , zodat
benadeelden eventueel hun schade kunnen verhalen.

Overzichtpagina 3

www.nrc.nl : Rapport


TAIL :
Fraude en corruptie ; Bouwnijverheid ; Economie ; Bedrijfstakken ; Recht ;
Criminaliteit ; Delicten

