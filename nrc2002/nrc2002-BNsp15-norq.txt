DOCUMENT : 15 of 80

PAPER : NRC Handelsblad

DATE : December 14, 2002


BYLINE : DOOR ONZE REDACTEUR JAAP BLOEMBERGEN

SECTION : Sport ; Pg. 9

LENGTH : 720 words

DATELINE : ROTTERDAM , 14 DEC.

BODY :

HEADLINE : «Ik heb niks meer te verliezen» ; FC Zylyn moet werkloze en uitgerangeerde voetballers weer kans op profcontract geven

Een trainer en tientallen voetballers zijn afgelopen tijd benaderd voor FC
Zylyn. Aanvaller Twan Scheepers speelt in Lommel 2. «Ik heb al een tijd niks
gehoord.» Fritz Korbach is werkloos na 35 jaar trainerschap. «Ik ben de
lijsttrekker.»

Lang voordat hij in een vooraanstaand voetbaltijdschrift voor alcoholist
werd uitgemaakt en daarom arbeidsongeschikt zou zijn , was Fritz Korbach al druk
doende met FC Zylyn. Hij had dagelijks telefonisch contact met de
initiatiefnemer van de denkbeeldige voetbalclub en verzamelde ondertussen een
verlanglijst van beschikbare spelers. Hij benaderde meer dan vijftig mannen die
vandaag of morgen aan de zijlijn van het profvoetbal bivakkeren. «Allemaal
gasten die moeten vrezen voor hun baan» , zegt de werkloze trainer Korbach ( 57 ) .

In rap tempo noemt hij een rijtje namen van min of meer bekende voetballers :
Gaston Taument , Wim de Ron , Orlando Trustfull , Dennis Krijgsman , Bart
Latuheru , Hans Visser , Glenn Helder , Edwin Godee , Dennis de Nooijer en zo kan hij
nog wel even doorgaan. Ze hebben volgens hem serieuze belangstelling. «JP dacht
dat er een verborgen camera in de tuin stond , toen ik hem belde» , gniffelt
Korbach over de reactie van Jean Paul van Gastel.

De trainer is gematigd optimistisch over de haalbaarheid van FC Zylyn. Hij
bagatelliseert de weigerachtige houding van de KNVB , die zijn fiat moet geven.
«De bond is een log apparaat. Ik geef ons 50 procent kans. Beetje weinig als je
ziet wat er allemaal loos is in de voetballerij. We moeten vechten tegen
windmolens. Ik kan zo tien clubs noemen die geen bestaansrecht hebben. Wij
kunnen straks onszelf bedruipen , spelen nooit een thuiswedstrijd , gaan altijd op
bezoek naar de vijand. En ik ben de lijsttrekker.»

Twan Scheepers werd op zestienjarige leeftijd gescout en ingelijfd door PSV.
Hij was een snelle aanvaller die zijn belofte niet kon waarmaken en langzaam
afdaalde naar de kelder van het betaalde voetbal. Via MVV , NAC en Cambuur
Leeuwarden belandde hij bij het Belgische Lommel.

Daar kreeg hij ruzie met de technische staf en voetbalt hij nu op
vrijdagavond in het tweede elftal. «Ik moet me dan in de kijker spelen , maar met
die kou staat er geen hond langs de kant» , zegt de 31-jarige Scheepers die
parttime werkzaam is bij het makelaarsbureau Sport-Promotion.

Scheepers is naar eigen zeggen «wel vijftien keer gebeld door een man wiens
naam me even niet te binnen schiet». Hij doelt op Henk Hogeweg , de
initiatiefnemer van FC Zylyn. «Ik heb het draaiboek uitgespit en doorgelezen.
Mijn eerste reactie was gemengd. Aan de andere kant : ik heb niks te verliezen.
Ik mag door die ruzie niet eens in het stadion van Lommel komen en moet elke dag
tot half zeven 's avonds wachten voordat ik met m'n broodtrommeltje naar de
training kan. FC Zylyn klinkt als het Leger des Heils. Wat is er op tegen als we
elkaar een beetje helpen in deze wereld ? Maar vreemd genoeg heb ik nu een tijdje
niks gehoord.»

Korbach spreekt over «een ludieke actie die we wel degelijk serieus moeten
nemen». Hij ziet «signalen die niet liegen» en kent genoeg spelers die hij aan
zijn verzameling zou willen toevoegen.

«Jan van Halst mag weg bij Ajax en Igor Kornejev speelt als amateur , om maar
een paar voorbeelden te noemen. Ik zal die gasten binnenkort eens verblijden met
een telefoontje. Het is overal kommer en kwel , dus wie weet ? Ik heb begrepen dat
ze bij ons willen werken met een begroting van vier miljoen euro. Daar kunnen de
meeste eerstedivisieclubs een punt aan zuigen.»

Wat zijn eigen inbreng betreft , is Korbach ook optimistisch. De bewuste
column van Voetbal International waarin hoofdredacteur Johan Derksen een soort
karaktermoord pleegde door hem ongeschikt voor het trainerschap te noemen , heeft
hem wel geraakt maar niet uit balans gebracht. «Natuurlijk drink ik wel eens met
de alcoholisten mee» , erkent Korbach zijn drinkgewoonte. «Ik ben met Johan ook
wel eens doorgezakt. Maar ik heb in 35 jaar nog nooit een dag verzuimd , omdat ik
de avond ervoor te diep in het glaasje had gekeken. Zolang ik oud-spelers hoor
vertellen dat ze met mij als trainer de beste ervaringen hadden , hoef ik me
nergens voor te schamen. M'n lijf en m'n geest zijn helemaal klaar voor FC
Zylyn.»

Het logo van FC Zylyn


TAIL :
Werkgelegenheid ; Voetbal ; Sport ; Economie ; Sociale Economie

