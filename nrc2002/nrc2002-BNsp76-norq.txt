DOCUMENT : 76 of 80

PAPER : NRC Handelsblad

DATE : December 9, 2002


BYLINE : DOOR ONZE REDACTEUR HENK STOUWDAM

SECTION : Sport ; Pg. 17

LENGTH : 809 words

DATELINE : LELYSTAD , 9 DEC.

BODY :

HEADLINE : Sportmuseum op zoek naar een locatie

Het nationaal sportmuseum Olympion verdwijnt uit Lelystad. Een doorstart als
educatief themapark in het Olympisch Stadion van Amsterdam hangt af van
fondsenwerving.

Een tijdritfiets van oud-wielrenner Erik Breukink , vooroorlogse
turntoestellen of de uitgebreide collectie olympische parafernalia zullen binnen
afzienbare tijd niet meer zijn te bezichtigen in het nationaal sportmuseum
Olympion in Lelystad. Het bestuur van de beheersstichting heeft vorige week
besloten mee te werken aan verplaatsing van het museum naar het Olympisch
Stadion in Amsterdam , op voorwaarde dat er voor 1 januari een doortimmerd
businessplan ligt met intentieverklaringen van alle betrokken partijen. Zo niet ,
dan gaat het museum eind deze maand voorgoed dicht.

Vanaf de opening in 1995 door kroonprins Willem-Alexander leidt Olympion een
kwijnend bestaan. Na een hoopgevende aanloop van 15.000 belangstellenden in het
eerste jaar , nam de belangstelling zienderogen af. Van de 20.000 bezoekers die
jaarlijks nodig zijn om het museum rendabel te maken , komen er om en nabij
8.000. Het gevolg : een exploitatietekort van 50.000 euro per jaar.

Uitzicht op verbetering ziet het bestuur niet , omdat alle pogingen het
bezoekersaantal te stimuleren zijn mislukt. Als belangrijkste oorzaak van de
misere wordt de magere museale presentatie in combinatie met de decentrale
ligging gezien. Directeur Wilko de Valk : «Het ontbreekt verder aan een helder
aannamebeleid , waardoor de collectie niet up to date blijft. Daarnaast is sprake
van achterstallig onderhoud aan het gebouw. Onze strategie was de laatste jaren
simpelweg overleven.»

De begroting van 370.000 euro ( 800.000 gulden ) op jaarbasis werd voor
230.000 euro ( 500.000 gulden ) gedekt door de Sponsor Bingo Loterij. Het
voortbestaan van het sportmuseum kon worden gerekt , omdat het gebouw in de
aparte stichting was ondergebracht. Door de Stichting Sportmuseum met de
Stichting Gebouw te laten fuseren , kon de overwaarde van het pand gebruikt
worden om de vermogenspositie van het museum te redden. Maar het probleem van
een structureel exploitatiekort was daarmee niet opgelost.

Dat Olympion zeven jaar geleden in Oostelijk Flevoland terecht is gekomen ,
dankt het aan Hans Gruijters , de toenmalige burgemeester van Lelystad. Hij stak
de helpende hand toe , nadat het agrarische themapark Flevohof als beoogde
locatie ter ziele ging. Gruijters zag wel kansen in een kruisbestuiving tussen
een sportmuseum en de werf waar het oude VOC-schip De Batavia werd nagebouwd.
Een misvatting , want in de praktijk blijken die attracties zeer verschillend
publiek te trekken. Zelfs de komst van het outlet-shoppingcentre Batavia Stad
tegenover het museum heeft de belangstelling voor Olympion niet kunnen
stimuleren , terwijl het winkelpark toch 170.000 bezoekers per jaar trekt.

Gedwongen door het aanhoudende exploitatietekort zoeken bestuur en directie
al twee jaar een nieuwe , aantrekkelijke locatie voor het sportmuseum.
Aanvankelijk ging de voorkeur uit naar integratie in het «Optrium» in Rotterdam.
Nadat het Rotterdamse plan door het ontbreken van gemeentelijke steun in de
ijskast verdween , verlegde het bestuur van de Stichting Sportmuseum zijn
aandacht naar het Olympisch Stadion. Nadeel van die plaats is de beperkte
ruimte ; voor een deel van de verzameling is daar geen plaats. In samenspraak met
is een plan ontwikkeld om met de olympische collectie uit het sportmuseum als
uitgangspunt een educatief en interactief park voor sport te ontwikkelen ,
waarvan het thema fame and fun moet worden.

Volgens directeur De Valk heeft een sportmuseum bestaansrecht. Mensen moeten
niet alleen kunnen kijken , maar ook zelf actief kunnen zijn. Het buitenland , met
name Duitsland , is zijn voorbeeld. De Valk : «In Keulen bezoeken jaarlijks
100.000 mensen het sportmuseum. Dat moet toch ook in ons land kunnen. Ik denk
dat een sportmuseum met 75.000 tot 100.000 bezoekers mogelijk moet zijn.
Nederland telt zeven miljoen sportbeoefenaars. De belangstelling voor sport is
gewoon groot.»

Kernprobleem bij verhuizing is het geld. Vooralsnog stellen alle
participanten zich terughoudend op. Het museumbestuur wil de zeer waardevolle
olympische collectie inbrengen , NOC * NSF zegt veel belang aan behoud van het
sporthistorische erfgoed te hechten maar weinig geld te hebben en het ministerie
van VWS heeft laten doorschemeren hooguit «iets» te kunnen doen. Blijft de vraag
wat de gemeente Amsterdam bereid is bij te dragen en of het Olympisch Stadion de
museumruimte voor commerciele of gesponsorde prijzen wil verhuren. Pas als die
partners en externe financiers binnen een maand met harde garanties komen , kan
het museumbestuur de verhuizing naar Amsterdam voortzetten. Zo niet , dan sterft
Olympion na een kleurloos bestaan van acht jaar op de laatste dag van 2002 een
roemloze dood.


TAIL :
Sport ; Musea en galerieen

