DOCUMENT : 12 of 78

PAPER : NRC Handelsblad

DATE : December 14, 2002


BYLINE : DOOR EEN ONZER REDACTEUREN

SECTION : Voorpagina ; Pg. 1

LENGTH : 365 words

DATELINE : ROTTERDAM , 14 DEC.

BODY :

HEADLINE : Opjaagbeleid voor drugsverslaafden werkt averechts

Het Rotterdamse beleid om drugsverslaafden uit de onveiligste gebieden van
de stad te verjagen leidt tot overlast in trams , metro's , hallen van
verzorgingshuizen en op andere plekken. Dat blijkt uit een rondgang langs
instellingen voor verslaafden en deelgemeenten.

Het Rotterdamse college van burgemeester en wethouders wil binnen vier jaar
«zevenhonderd ernstig overlastgevende en zorgmijdende drugsverslaafden» van
straat halen. Dit is een van de doelstellingen waarop het college , met
wethouders van Leefbaar Rotterdam , CDA en VVD , zegt te willen worden
«afgerekend». De eerste officiele resultaten van dit beleid worden in het
voorjaar gepubliceerd in de «veiligheidsmonitor» van de gemeente.

Op de plaatsen waar drugsverslaafden worden opgevangen is het sinds
september , toen de schoonveegacties begonnen , veel drukker geworden. Dat geldt
ook voor de straten eromheen , waar junkies elkaar nu treffen. Verder slapen ze
vaker op treinstations , laten ze zich heen en weer rijden in tram en metro of
verschuilen ze zich in de goed verwarmde hallen van verzorgingshuizen.

Drugsverslaafden die hun toevlucht zoeken in de opvangplaatsen voor
verslaafden zijn door het opjagen opgefokter en daardoor agressiever dan anders ,
zegt directeur S. Czyzewski van Bouman Verslavingszorg. «Met alleen repressie
kun je het echec van dit beleid wel uittekenen.»

Hij wijst erop dat er «geen geld is uitgetrokken voor extra bedden , voor
meer personeel , voor woningen of voor werkprojecten». De gemeente hoopt op een
financiele bijdrage uit de AWBZ , de Algemene Wet Bijzondere Ziektekosten.

Volgens Czyzewski krijgen sommige verslaafden de laatste tijd de neiging de
zorg te mijden : «Ze zijn bang dat ze via ons in de repressie terechtkomen.»

Wethouder De Faria ( Veiligheid , Leefbaar Rotterdam ) zegt zich bewust te zijn
van de ingewikkeldheid van de problemen. Maar : «Je kunt niet zeggen : eerst de
zorg , dan de repressie. Op de repressie volgt de zorg. En die zorg voeren we
gefaseerd in.»

Zaterdags Bijvoegsel : pagina 25


TAIL :
Openbare orde ; Verslaving ; Drugsdelicten ; Recht ; Criminaliteit ;
Delicten ; Gezondheid ; Gezondheidszorg ; Politiek en Staat ; Openbaar Bestuur

