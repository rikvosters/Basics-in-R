DOCUMENT : 35 of 201

PAPER : NRC Handelsblad

DATE : December 13, 2002


BYLINE : DOOR ONZE SPORTREDACTIE

SECTION : Economie / Beurzen ; Pg. 15

LENGTH : 260 words

DATELINE : ROTTERDAM , 13 DEC.

BODY :

HEADLINE : HMG helpt The Boss

De Holland Media Groep ( HMG ) , eigenaar van de tv-zenders RTL4, RTL5 en
Yorin , wil Jos Verstappen helpen bij het zoeken naar sponsors voor een terugkeer
in de Formule I. Een woordvoerder van HMG benadrukt dat het bedrijf Jos The Boss
niet zelf wil sponsoren.

HMG biedt de Limburgse coureur zijn diensten aan , omdat het bedrijf belang
heeft bij een Nederlander in de Formule I. RTL5 zendt de Formule I-races uit.

Dit jaar ontbrak Verstappen in de Formule I. Het inmiddels failliete team
van Arrows besloot na het seizoen 2001 het contract met Verstappen niet te
verlengen. Hij had twee jaar in dienst gereden van de Schotse teambaas Tom
Walkinshaw. Het management van Verstappen is in gesprek met verschillende teams ,
voor een «stoeltje» voor volgend seizoen , waaronder Minardi.

Het aantal kijkers naar F1-races daalde dit jaar met circa 25 procent.
Volgens een woordvoerder van HMG is dat niet alleen een gevolg van het ontbreken
van een Nederlander in de F1, maar ook van de suprematie in het voorbije seizoen
van Ferrari en Michael Schumacher , die al in juli wereldkampioen werd. De
Formule I beleefde een van zijn saaiste edities.

Aanvankelijk wilde HMG ook Christijan Albers helpen bij diens poging tot de
Formule I door te dringen , maar daarvan is het bedrijf teruggekomen. Albers , die
nu in China demonstraties verzorgt met de tweezitsvariant van de F1-wagen van
Minardi , reed de afgelopen jaren voor Mercedes in de Duitse toerwagenklasse DTM.


TAIL :
Autosport ; Sponsoring ; Economie ; Bedrijfsleven ; Sport ; Gemotoriseerde
Sporten

