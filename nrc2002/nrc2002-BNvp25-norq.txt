DOCUMENT : 25 of 78

PAPER : NRC Handelsblad

DATE : December 13, 2002


BYLINE : DOOR ONZE REDACTIE ONDERWIJS

SECTION : Voorpagina ; Pg. 1

LENGTH : 410 words

DATELINE : DEN HAAG , 13 DEC.

BODY :

HEADLINE : Fraude hbo veel omvangrijker dan was gedacht

Het misbruik van subsidieregels in het hoger beroepsonderwijs strekt zich
veel verder uit dan tot nu toe bekend was. Hogescholen hebben de afgelopen drie
jaar , door te hoge studentenaantallen op te geven , ten onrechte 60 miljoen euro
van het rijk gekregen.

Dat staat in een rapport over onderwijsfraude van de accountantsdienst van
het ministerie van Onderwijs. Demissionair staatssecretaris Nijs ( Onderwijs ) zou
het rapport vandaag in de ministerraad presenteren. Tot nog toe was men ervan
uitgegaan dat het misbruik ruim 29 miljoen euro bedroeg.

Ook in het middelbaar beroepsonderwijs ( mbo ) en het wetenschappelijk
onderwijs blijken instellingen misbruik te hebben gemaakt van subsidieregels.
Het mbo heeft in drie jaar zes miljoen euro ten onrechte gekregen , de
universiteiten 250.000 euro.

De instellingen kregen de subsidie door studenten in te schrijven die er in
de praktijk nauwelijks studeerden , of aan een particuliere tak van de school
stonden ingeschreven. In totaal hebben 22 hogescholen , 9 mbo-scholen en twee
universiteiten onrechtmatig gehandeld. Volgens bronnen hebben slechts een paar
hogescholen veruit het grootste bedrag opgestreken. Het ministerie van Onderwijs
wil hierop niet reageren. Ook de branchevereniging van hogescholen , de HBO-raad ,
onthoudt zich voorlopig van commentaar.

Nijs' voorganger Hermans stelde dit «zelfreinigend onderzoek» in nadat was
gebleken dat zes hogescholen ten onrechte subsidie kregen. Hermans liet alle
scholen in het middelbaar en hoger onderwijs een vragenlijst invullen over
mogelijke fraude. De accountants hebben de ingevulde lijsten met steekproeven
gecontroleerd.

De affaire kwam aan het licht nadat een oud-directeur van Saxion Hogescholen
eind vorig jaar het ministerie had ingelicht over miljoenenfraude bij zes
hogescholen. Met hulp van een commercieel instituut zouden zij Vlaamse studenten
inschrijven om ze zo snel mogelijk weer te laten uitvallen. Daarna werden zij ,
zonder het zelf te weten , aan andere hogescholen ingeschreven.

De Algemene Rekenkamer , die op verzoek van de Tweede Kamer toeziet op het
onderzoek , komt in februari met een oordeel over het rapport. Deze zomer uitte
de Rekenkamer kritiek op de accountantsdienst , omdat maar een klein aantal
instellingen werd onderzocht. Nijs verbreedde het onderzoek toen van achttien
naar vijftig onderwijsinstellingen.


TAIL :
Hoger onderwijs ; Fraude en corruptie ; Recht ; Criminaliteit ; Delicten ;
Onderwijs

