DOCUMENT : 10 of 19

PAPER : NRC Handelsblad

DATE : December 14, 2002


BYLINE : LEO PRICK

SECTION : Wetenschap & Onderwijs ; Pg. 35

LENGTH : 579 words

BODY :

HEADLINE : Onverwachte hoek

De pensioenreserves slinken. De premies worden verhoogd en hoop wordt geput
uit de wetenschap dat beurskoersen niet eeuwig kunnen blijven dalen. Dan
verschijnt een bericht dat van grote invloed is op de wenselijke omvang van de
pensioenreserves , maar dat door niemand als zodanig wordt uitgelegd.

Hoe omvangrijk die reserves moeten zijn is afhankelijk van de vraag hoe lang
gepensioneerden ervan profiteren , en dus van de vraag hoe oud we worden. De
pensioenfondsen hebben er altijd rekening mee gehouden dat onze levensduur
stukje bij beetje toeneemt , wat de afgelopen decennia ook steeds het geval is
geweest. Maar wat blijkt nu ? Dankzij de medische progressie kunnen we wel langer
leven , maar we doen dat niet. Onze levensduur wordt niet langer , maar korter. Zo
komt de oplossing uit onverwachte hoek. Eveneens uit onverwachte hoek komt de
volgende bijdrage aan de oplossing van het lerarentekort.

Het lager beroepsonderwijs is de afgelopen decennia steeds meer
veralgemeniseerd : van ambachtschool naar lagere technische school , naar
voorbereidend beroepsonderwijs ( vbo ) , naar basisvorming. Ten slotte werd het
algemeen vormende karakter van het vbo nog eens extra benadrukt door het samen
te voegen met de mavo tot vmbo.

Dit beleid was het resultaat van een ideologische ontkenning van de
problemen waarmee veel scholen te maken hadden en steeds meer mee te maken
hebben. Die moeten een pakket aan vakken aanbieden dat niet alleen de interesse
maar ook de vermogens van veel leerlingen teboven gaat. We doen er verstandig
aan die leerlingen als alternatief beroepsgerichte scholing aan te bieden. Dat
deden sommige scholen al en dat werd oogluikend toegestaan , maar inmiddels zijn
ze daar ook formeel toe gerechtigd. Leerlingen mogen al vanaf hun veertiende ,
vijftiende jaar stage gaan lopen. Drie dagen werken , twee dagen naar school.

Het spreekt vanzelf dat met deze ontwikkeling de behoefte aan leraren in die
sector zal afnemen. De begeleiding van leerlingen die werken kan immers net zo
goed of zelfs beter gedaan worden door mensen met een andersoortige opleiding en
ervaring. Overigens denk ik niet dat alle vmbo-scholen hun leerlingen dit soort
werk/leertrajecten moeten aanbieden. Daardoor zou de verleiding voor veel
leerlingen die meer en beter kunnen wel eens te groot kunnen worden. Als ik
overheid was zou ik scholen daarom verplichten dergelijke constructies onder te
brengen op aparte locaties.

Ten slotte iets heel anders. Vorige week schreef ik over een manifest waarin
werd bepleit om alle leerlingen van alle basisscholen in Nederland te
verplichten naast het Nederlands twee vreemde talen te laten leren. Dit pleidooi
was bedoeld ter rechtvaardiging van het onderwijs in allochtone talen. Door alle
leerlingen op de basisschool naast het Engels nog een tweede vreemde taal te
laten leren , behandel je alle kinderen immers hetzelfde. Het manifest werd
ondertekend door onderwijsprominenten als Van Kemenade , Wallage en Ginjaar-Maas.
Als dit onzinnige idee ooit wordt ingevoerd , weet u dus wie u daar dankbaar voor
moet zijn. Ik tekende daarbij aan : Blijkbaar bang om zich aan de multiculturele
samenleving te branden onthield iedereen zich van commentaar. Dit nu blijkt
onjuist. Rene Appel , niet alleen schrijver van spannende boeken maar ook
hoogleraar taalkunde , laat me weten in discussies voor de radio verschillende
keren het voorstel te hebben bekritiseerd.

prick@nrc.nl

ILLUSTRATIE ANKI POSTHUMUS


TAIL :
Onderwijs

