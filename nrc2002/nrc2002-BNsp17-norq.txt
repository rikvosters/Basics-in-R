DOCUMENT : 17 of 80

PAPER : NRC Handelsblad

DATE : December 13, 2002


BYLINE : MAARTEN HUYGEN

SECTION : Sport ; Pg. 16

LENGTH : 702 words

BODY :

HEADLINE : Haagse brandjes blussen

Journalisten kunnen nog zulke spannende onthullingen doen over affaires als
de bouwfraude , het is de politiek die bepaalt wat concurrerende media ermee
doen. Als na de onthullende uitzendingen van Zembla over de bouwfraude de
positie van toenmalig PvdA-leider Ad Melkert niet in het geding was gekomen , zou
de affaire waarschijnlijk als een nachtkaars zijn uitgegaan. De meeste andere
media kunnen zo'n ingewikkelde zaak niet eerst zelf helemaal opnieuw uitzoeken
en volgen dan maar trouw de agenda van de politiek. Woordvoerders en ministers
buiten hun kennisvoorsprong uit op al die journalisten die het dossier
nauwelijks kennen. Politiek speelt het niet meer en het verhaal loopt vast in
bergen moeilijke details waar de op beelden gerichte televisie al helemaal geen
weg mee weet. Zo worden heel wat brandjes geblust of tijdelijk gesmoord. Het
gaat er in Den Haag niet om wie gelijk heeft maar wie gelijk krijgt.

Typerend zijn het Journaal en de gezamenlijke uitzendingen van Nova en
Zembla die gisteren openden met het politieke verhaal : het aftreden van de toch
al demissionaire minister Korthals , die in de bouwfraude slechts een kleine
bijrol vervulde. Hij had de Kamer verkeerd voorgelicht , een incident vergeleken
bij de corrupte praktijken in het enqueterapport.

Zonder de vasthoudendheid van Kamerlid Rob van Gijzel zouden de onthullingen
zijn vergeten. Toen hij een motie over de fraude bij de bouw van de
Schipholtunnel wilde indienen , werd hem door Melkert het woordvoerderschap
ontnomen. Van Gijzel stapte op en Melkert wilde de schade aan zijn reputatie
beperken met een vlucht naar voren : een enquetecommissie die pas na de
verkiezingen zou rapporteren. Zo komt er waarschijnlijk een einde aan
bouwkartels en exotische aanbestedingspraktijken.

B&W had gisteren drie onderzoeksjournalisten te gast , Hans Knoop , Peter R.
de Vries en Oscar van der Kroon , de bouwfraude-onthuller van Zembla. Van der
Kroon had het over keiharde ontkenningen van autoriteiten die hem soms onzeker
maakten. Ze spraken ook over tegenwerking die ze ondervonden van personen die
hun gram halen via andere media. Dat is onvermijdelijk. Soms is de kritiek zelfs
terecht , maar ze stoelt meestal op quootjes van autoriteiten en niet op gedegen
eigen journalistiek onderzoek. Voor talkshows waar mensen vaak zonder wederhoor
aan het woord komen , geldt dat nog sterker. Een talkshow kan ook fungeren als
katalysator , zoals Barend & Van Dorp met Van Gijzel als vaste gast.

Als de politiek erin slaagt het verhaal te stoppen , is er nog de Europese
Commissie die waakt over naleving van de regels. Het verkeerde gebruik van
Europese sociale subsidies , onthuld door deze krant , stuitte op golven kritiek
via andere media. Nu worden in betrekkelijke stilte subsidies teruggestort en
boetes betaald wegens verkeerd gebruik.

De eerste aanwijzingen voor bouwfraude en het verkeerde gebruik van Europese
fondsen stuitten aanvankelijk op een muur van consensus «dat doet zich niet bij
ons voor» , «dat is meer iets voor Zuid-Europa». En dan blijkt dat het in
Nederland allemaal net zo goed kan gebeuren. Sterker nog , het «wij regelen het
wel onderling» vormt een onderdeel van het bejubelde poldermodel dat op
gespannen voet staat met Europese regels. Het poldermodel blijft een goudmijn
voor alerte speurjournalisten.

Nu wat zelfkritiek : in een brief stelt Peter Edel dat ik zijn boek De
schaduw van de ster over het zionisme verkeerd heb samengevat. Dat klopt. Ik
parafraseerde Henk van Dorp die een samenvatting voorlas uit Trouw aan SP-leider
Jan Marijnissen die zich van het enthousiaste voorwoord van partij-ideoloog
Karel Glastra van Loon bij dit boek distantieerde. Uit de derde hand en dat had
ik er in de weergave van het gesprek bij moeten zeggen. Er staat inderdaad niet
in Edels boek dat zionisten enthousiast steun gaven aan het creeren van
antisemitisme en de massamoord op joden om Israel op te richten. De contacten
tussen een specifieke vleugel van zionisten en de antisemitische nazi's vielen
volgens hem voor de holocaust en dienden ter bevordering van de emigratie van
joden naar Palestina. Het boek zal in de boekenbijlage uitgebreid aan de orde
komen.


TAIL :
Televisie ; Media ; Omroep

