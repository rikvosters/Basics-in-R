DOCUMENT : 76 of 78

PAPER : NRC Handelsblad

DATE : December 9, 2002


BYLINE : DOOR ONZE CORRESPONDENT DIRK VLASBLOM

SECTION : Voorpagina ; Pg. 1

LENGTH : 475 words

DATELINE : JAKARTA , 9 DEC.

BODY :

HEADLINE : Vrede Indonesie en separatisten Atjeh ; Na 26 jaar oorlog met 12.000 doden

Na 26 jaar oorlog hebben de regering van Indonesie en de leiding in
ballingschap van de separatistische Beweging Vrij Atjeh ( GAM ) vanochtend in
Geneve een vredesakkoord getekend.

De oorlog ging van beide kanten gepaard met schendingen van de mensenrechten
en heeft in de loop der jaren naar schatting 12.000 mensen het leven gekost.

De «overeenkomst ter beeindiging van vijandelijkheden» , voorziet in
gedeeltelijke terugtrekking van Indonesische militairen uit Atjeh , ontwapening
van het GAM-leger , vergaande autonomie voor deze provincie op de noordpunt van
Sumatra , en regionale verkiezingen in 2004, waaraan de GAM zal kunnen deelnemen.
Een gemengd team van 150 waarnemers - vijftig namens de Indonesische regering ,
vijftig namens de GAM en nog eens vijftig militairen uit Thailand en de
Filippijnen - zal toezicht houden op uitvoering van het akkoord. De door de GAM
in te leveren wapens zullen worden opgeslagen in speciale magazijnen met een
«dubbele sleutel» , een voor de GAM en een voor de buitenlandse waarnemers.
Nederland heeft een miljoen dollar toegezegd voor het internationale toezicht op
naleving van de overeenkomst.

Het vredesakkoord kwam tot stand na twee jaar onderhandelen in Zwitserland ,
waarbij het Henri Dunant Centre ( HDC ) , een non-gouvernementele organisatie ,
bemiddelde. De laatste fase werd bijgewoond door de bejaarde Hasan di Tiro ,
zelfverklaard «staatshoofd van Vrij Atjeh» , die al ruim dertig jaar in Zweden
woont. De ondertekeningsceremonie werd vanochtend opgeluisterd door drie
buitenlandse zwaargewichten die bij de onderhandelingen een rol speelden : de
Amerikaanse generaal b.d. Anthony Zinni , oud-premier van Thailand Surin
Pitsuwan , en de laatste minister van Buitenlandse Zaken van het verenigde
Joegoslavie , Budimir Loncar.

Eerdere afspraken tussen Indonesie en de GAM , zoals de in 2000 onder
bemiddeling van het HDC overeengekomen «humanitaire pauze» , maakten geen einde
aan de vijandelijkheden. Waarnemers toonden zich vandaag echter gematigd
optimistisch en menen dat het ditmaal , dankzij internationaal toezicht , wel zal
lukken. Het blijft evenwel de vraag of de civiele leiding in ballingschap de
GAM-manschappen te velde onder controle heeft. Het GAM-leger is in de loop der
jaren uiteengevallen in strijdgroepen onder leiding van plaatselijke krijgsheren
en mist een effectieve commandostructuur. Deze krijgsheren houden sinds de val
van dictator Soeharto , in 1998, en de terugtrekking van gevechtstroepen uit
Atjeh onder diens opvolger Habibie grote delen van de provincie onder controle.
Het is twijfelachtig of GAM-commandanten hun enige troef , hun wapens , zullen
inleveren zonder een vorm van amnestie.

Vredesakkoord Atjeh

NRC Handelsblad 091202


TAIL :
Binnenlandse politieke onrust ; Binnenlandse politiek ; Vredesbesprekingen ;
Recht ; Politiek en Staat ; Volkenrecht

