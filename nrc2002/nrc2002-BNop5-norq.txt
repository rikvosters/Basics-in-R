DOCUMENT : 5 of 44

PAPER : NRC Handelsblad

DATE : December 14, 2002


BYLINE : JAN TERLOUW

SECTION : Opinie ; Pg. 7

LENGTH : 1246 words

BODY :

HEADLINE : Overheid moet vaker goede voorbeeld geven

In het debat over waarden en normen kunnen landelijke en regionale
bestuurders , en ook de rechterlijke macht , het respect voor elkaar helpen
toenemen door zelf het goede voorbeeld te geven , vindt Jan Terlouw.

Het woord moraliteit heeft voor velen een negatieve klank. Dat zal wel komen
door de hypocrisie waarmee het gebruik van dit woord vaak gepaard gaat. Maar het
hoeft geen betoog dat moraal een van de meest positieve begrippen is voor de
mensheid. De mens onderscheidt zich vooral van het dier doordat hij , in de
termen van het oude paradijsverhaal , heeft gegeten van de boom der kennis des
goeds en des kwaads.

Moraal gaat over normen en waarden. De essentie van opvoeding is dat ouders
proberen hun normen en waarden , hun beschaving , over te dragen aan hun kinderen.
Maatschappelijk bezien liggen normen en waarden vast in de wet , met als basis de
Grondwet. Iedere Nederlander wordt geacht de wet te kennen , maar dat is niet de
praktijk. Geen enkele ouder leest zijn kinderen de wet voor. Ouders geven de
normen en waarden in het algemeen niet door via instructies , maar door hun
gedrag , dat als een voorbeeld werkt. Kinderen imiteren. Als ouders liegen ,
schreeuwen , uithuizig zijn , doet hun nageslacht dat ook. Als ze respectvol met
elkaar en met hun kinderen omgaan , vind je dat ook bij hun kinderen terug.

Deze observatie lijkt me van belang als het gaat om het normen- en
waardendebat van premier Balkenende. Heeft de politiek een taak in die
discussie ?

Politiek gaat voornamelijk over de rol van de overheid in de samenleving.
Die moet groot zijn volgens het socialisme , klein zijn volgens het liberalisme ,
hij is van God gegeven volgens religieuze partijen. Maar hoe dan ook , de
overheid is uniek , heeft een met niets te vergelijken positie , en moet de
bevoegdheden die hij heeft krachtig en consequent gebruiken. Mij dunkt dat het
is als in de opvoeding : als de overheid zijn eigen normen en waarden in stand
houdt , er naar handelt , heeft dat een positieve invloed op het gedrag van de
burgers. Dat werkt net als in gezinnen.

Verreweg de evenwichtigste gezinnen zijn , naar mijnervaring , die waarin
wederzijds respect de basis is van de omgangsvormen. Maar we zijn in een
situatie beland waarin overheid en burgers niet respectvol met elkaar omgaan.

De overheid heeft drie fundamentele taken : zorgen voor veiligheid ( leger ,
politie ) , garanderen van rechtvaardigheid ( bv zorgen voor goed onderwijs en een
goede gezondheidszorg ) , en het bewaken van de toekomst ( milieubeleid ,
duurzaamheid ) . Als we kijken naar de onveiligheid in de wijken , naar de
onbevredigende situatie in het onderwijs , naar de wachtlijsten in de zorg , naar
de trage uitvoering van het Kyotoverdrag , dan kun je dat vertalen in gebrek aan
respect voor de burger.

Anderzijds wordt er gescholden op agenten , ouders bedreigen leraren als het
cijfer dat hun kind heeft gehaald hun niet bevalt , wetten worden overtreden in
naam van religieuze motieven. De overheid laat dat gebeuren , zij verzuimt
respect te vragen van de burger. De moderne mens heeft een overheid nodig die
handelt naar eigen normen en waarden. Een sterke overheid die verlangt dat
persoonlijke autonomie niet ontaardt in losgeslagenheid. Een overheid die niet
meeheult met hen die alle wetenschappelijke verworvenheden relativeren. Een
overheid die zich bij het stellen van regels afvraagt wat ze betekenen voor de
burger en die burger niet doldraait in een bureaucratische potpourri.

Mensen gaan op zoek naar ankers voor een losgeslagen samenleving
( Opiniepagina , 9 november ) . De overheid liberaliseert en privatiseert , maar
produceert anderzijds een bureaucratische rompslomp waar burgers horendol van
worden.

Sterker besef van de grote waarde van de wet kan een nieuw anker zijn. Het
is gewoonte om wat te schimpen op de wet , om nadruk te leggen op de beperkingen
die de wet ons oplegt. Zelden hoor je de loftrompet steken over de bescherming
die de wet geeft. De wet is de basis , het bindmiddel van de samenleving. Daaraan
zou de overheid , bijvoorbeeld via het onderwijs , veel meer aandacht moeten
besteden.

De rechterlijke macht werkt ook niet bepaald mee aan een herstel van normen
en waarden. De rechterlijke macht past niet uitsluitend zij het onafhankelijk de
wet toe. Rechters hebben wel degelijk invloed op de ontwikkeling van ethiek ,
door hun interpretatie van de wet. Ik heb me er dikwijls over verbaasd dat
criminelen worden heengezonden op basis van een vormfout. Waarom kunnen
rechters , met de interpretatievrijheid die ze hebben , geen ruimte vinden om de
samenleving tegen zo iemand te beschermen ? Waar is dan de creativiteit tegenover
het juridische steekspel waar criminelen van profiteren ?

De rechterlijke macht zou ook kunnen bevorderen dat mensen hun eigen
verantwoordelijkheid beter beseffen. Ik denk met name aan het hand over hand
toenemen van het claimen. Het valt te betreuren dat rechters steeds vaker
schadeclaims toekennen wanneer de pech voor een groot deel te wijten is aan
onzorgvuldig handelen van degene die door de pech wordt getroffen.

«Risicoaansprakelijkheid waarbij noties als schuld of verwijtbaarheid niet
meer relevant zijn voor de vraag of schade moet worden vergoed , ofwel scheiding
tussen schuld en boete , pleegt een aanslag op het normgevende karakter dat het
recht heeft en ook hoort te hebben , » schrijft Roelf Stutterheim , hoofdmedewerker
Privaatrecht van de Universiteit van Amsterdam. «Dat gebeurt als er in het recht
niet meer gesproken wordt over schuld en verwijtbaarheid , over zorgvuldig en
onzorgvuldig , over onschuld en schuld.» En ook : «Het zijn de
verzekeringsmaatschappijen die in groeiende mate het gedrag van hun verzekerden
sturen door het stellen van zorgvuldigheidseisen en door de hoogte van eigen
risico en premie. De verzekeraars stellen zo in laatste instantie vast wat
zorgvuldig en verantwoord is , hoe we ons moeten gedragen.»

Als de overheid zelf boetes op gaat leggen voor foutief gedrag van de
burgers , werkt dat ook niet altijd mee aan het vergroten van het
verantwoordelijkheidsbesef in de samenleving. Tijdens de MKZ-crisis kregen
sommige boeren bij wie het vee was weggehaald , een boete voor administratieve
tekortkomingen. De hoogte was niet een normaal , vastgelegd bedrag , zoals
gebruikelijk bij een tekortkoming in de ( niet-financiele ) administratie , maar
een percentage van het kapitaalbezit , en bedroeg vaak vele tienduizenden euro's.
De boeren vonden dit schandalig en dus een moreel verwerpelijke handelwijze van
regering en parlement. Het heeft schade toegebracht aan het besef van normen en
waarden. Het deed af aan het respect van de burger voor de overheid.

De samenleving is een levend organisme , altijd in beweging , altijd in
ontwikkeling. Ook normen en waarden ontwikkelen zich. Dat proces is niet te
sturen , maar wel krachtig te beinvloeden. Ongetwijfeld zijn er middelen te
vinden waarmee de overheid bezinning op normen en waarden kan bevorderen. Met
name de ministers van Onderwijs en van Justitie , en hun provinciale en
gemeentelijke equivalenten , kunnen daarbij een rol spelen. Zij moeten het goede
voorbeeld geven. De overheid is uniek. De rechterlijke macht is uniek. Ze zijn
hoekstenen in een democratie. Hun eigen gedrag is het meest bepalend , niet het
houden van theoretische bespiegelingen.

Jan Terlouw is voormalig leider van D66 en schrijver.


TAIL :
Rechterlijke macht ; Ethiek ; Maatschappij ; Openbaar bestuur ; Politiek en
Staat ; Levensbeschouwing ; Recht ; Justitie

