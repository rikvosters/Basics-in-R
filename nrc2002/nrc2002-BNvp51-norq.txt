DOCUMENT : 51 of 78

PAPER : NRC Handelsblad

DATE : December 11, 2002


BYLINE : DOOR EEN ONZER REDACTEUREN

SECTION : Voorpagina ; Pg. 1

LENGTH : 245 words

DATELINE : DEN HAAG , 11 DEC.

BODY :

HEADLINE : Kamer : overleg EU met Turkije te snel

De Tweede Kamer vindt het eensgezind ongewenst als Turkije al deze week op
de Europese top in Kopenhagen een datum te horen krijgt waarop de
onderhandelingen over toetreding tot de Europese Unie kunnen beginnen. De
ministers van Buitenlandse Zaken van de Europese Unie besloten maandag dat ze in
2004 willen beoordelen of medio 2005 de onderhandelingen met Turkije kunnen
beginnen. De Kamer vindt dat Turkije hooguit een datum kan worden geboden waarop
het land dan pas te horen krijgt wanneer de onderhandelingen eventueel kunnen
beginnen.

Net als de Kamer was het demissionaire kabinet was liever niet verdergegaan
dan zo'n «date for a date» , gaf premier Balkenende vanmorgen aan bij overleg in
de Tweede Kamer. Balkenende onderstreepte evenwel dat het kabinet zich niet
heeft gecommitteerd aan het jaar 2005, ook al is die datum door de ministers van
Buitenlandse Zaken wel genoemd. Hij zei het van groot belang te vinden om «een
wegingsmoment» te houden waarop kan worden vastgesteld of Turkije zich voldoende
heeft ontwikkeld om de onderhandelingen te openen.

De woordvoerders van de Kamerfracties toonden zich zonder uitzondering
huiverig voor het noemen van 2005. De PvdA'er Timmermans verwoordde de vrees van
veel collega's dat zulke data «vaak een eigen leven» gaan leiden. Als ze eenmaal
op tafel liggen , wordt het heel moeilijk zo'n onderhandelingsproces te staken.

EU VERDEELD : pagina 5


TAIL :
Buitenlandse betrekkingen ; Politiek en Staat

