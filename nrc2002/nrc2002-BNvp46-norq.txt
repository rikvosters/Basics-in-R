DOCUMENT : 46 of 78

PAPER : NRC Handelsblad

DATE : December 11, 2002


BYLINE : DOOR ONZE CORRESPONDENT

SECTION : Voorpagina ; Pg. 1

LENGTH : 523 words

DATELINE : MOSKOU , 11 DEC.

BODY :

HEADLINE : Poetin : kloof tussen wet en werkelijkheid

De Russische president Vladimir Poetin heeft gisteren erkend dat er in
Rusland een «grote kloof gaapt tussen de in de grondwet vastgelegde
mensenrechten en de werkelijke mogelijkheden van het volk». Hij wees vooral op
de sociale ongelijkheid en armoede , maar stelde dat «zelfs het rijkste
staatsbudget daar niets tegen kan uitrichten in de huidige omgeving van
bureaucratische wetteloosheid» en het «onverantwoordelijke optreden van de
regering op elk niveau».

Poetin deed zijn uitspraken gisteren naar aanleiding van de Dag van de
Mensenrechten. Hij zag een lichtpuntje : het aantal arrestaties en het aantal
minderjarige gedetineerden was dit jaar in Rusland «nog geen fractie van wat het
vroeger was». Dit verklaarde hij met zijn juridische hervormingen die rechters
( in plaats van aanklagers ) de bevoegdheid geven over arrestatiebevelen te
oordelen. Ook kunnen verdachten een bekentenis voortaan intrekken. Deze
maatregelen moeten een eind maken aan de oude praktijk verdachten door eindeloos
voorarrest en geweld een bekentenis af te dwingen. Nu worden er terecht meer
eisen gesteld aan de kwaliteit van de opsporing , aldus Poetin. Ook stelde hij
dat het aantal celstraffen voor kleine delicten daalt.

Loedmila Aleksejeva , het hoofd van het Russische Helsinki-comite , wees de
president gisteren op een andere kloof tussen feit en fictie in Rusland. Ze
vertelde Poetin dat zijn medewerkers liegen als ze beweren dat de ruim 20.000
Tsjetsjeense bewoners van tentenkampen in de Kaukasische republiek Ingoesjetie
momenteel vrijwillig naar Tsjetsjenie terugkeren. «Wat betekent vrijwillig als
mensen dagelijks op je inpraten , je vertellen dat bulldozers je tent verwoesten
en je dan zonder hulp in de vrieskou wordt achtergelaten ? » , vroeg Aleksejeva.
Poetin zou hebben beloofd dat niemand onder dwang wordt gerepatrieerd.

Rusland wil dat de zes tentenkampen in Ingoesjetie voor 20 december
verdwijnen. De overheid zou de vluchtelingen onder druk zetten door legerkampen
op te richten naast de tentenkampen en VN-medewerkers de toegang te ontzeggen.
Vorige week werd kamp Aki-Joert ontruimd nadat de ruim 1.500 bewoners op de
vlucht waren geslagen na intense druk door ambtenaren. Frederick Lyons , die de
humanitaire hulp van de VN in Rusland coordineert , zei gisteren dat de
vluchtelingen «feitelijk worden gedwongen terug te keren». Voor hulpverleners is
Tsjetsjenie ontoegankelijk. «We hebben geen idee wat er met hen gebeurt» , aldus
Lyons.

De gedetineerde Russische journalist Grigori Pasko kreeg gisteren de
jaarlijkse prijs van de internationale organisatie Reporters sans Frontieres.
Zijn vrouw nam de prijs in Parijs in ontvangst. De militaire journalist Pasko
filmde als freelancer voor een Japans televisiestation hoe Russische militairen
kernafval dumpten in de Japanse Zee. In december 2001 kreeg Pasko vier jaar
celstraf omdat hij een geheime marinevergadering had bijgewoond en daarvan
aantekeningen maakte. Als hoofd van de geheime dienst FSB bestempelde de huidige
president Poetin milieu-activisten als spionnen.


TAIL :
Mensenrechten ; Binnenlandse politiek ; Politiek en Staat ; Recht ;
Staatsrecht

