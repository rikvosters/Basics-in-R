DOCUMENT : 61 of 201

PAPER : NRC Handelsblad

DATE : December 13, 2002


BYLINE : DOOR EEN ONZER REDACTEUREN

SECTION : Economie ; Pg. 9

LENGTH : 299 words

DATELINE : AMSTERDAM , 13 DEC.

BODY :

HEADLINE : Lichtend voorbeeld mag naar Lapland

Kerst is het feest van veel lichtjes. In bomen en vensterbanken. Extra
stroomverbruik dus waar de energiebedrijven van profiteren. Versier je huis of
straat met kerstverlichting en wellicht kiest de jury van Eneco Stralend
Nederland u tot de winnaar van een gezellig weekendje Lapland. Want het
Rotterdamse Eneco heeft , samen met de Telegraaf , Vroom & Dreesmann en SBS6 een
prijsvraag uitgeschreven voor de mooiste verlichting van Nederland. Een bus en
jury rijden volgende week rond en de winnaar wordt bekendgemaakt bij het
televisieprogramma All you need is love.

Wordt kerst op deze manier commercieel uitgebuit ? Volgens Eneco niet. Het
bedrijf zegt dat de extra verlichting rond de kerst niet veel aan extra
inkomsten oplevert. «Het energieverbruik per woning gaat vooral op aan de
centrale verwarming dat 48 procent van de energie verbruikt. Daarna komen warm
water , wasmachine en droger en de vriescombinatie. Licht staat met 6 procent op
de vijfde plaats» , aldus een woordvoerder.

De Nederlandse Organisatie voor Energie en Milieu ( NOVEM ) vindt de actie een
tegendraads signaal. «Eneco doet altijd mee met het promoten van duurzaamheid ,
maar dit gaat daar tegenin en heeft een psychologisch effect op de consument».

Eneco staat op het standpunt dat mensen toch al veel met lichtjes bezig zijn
rond Kerstmis en dat daaromheen iets georganiseerd kan worden. «We moeten ons
hoofd niet in het zand steken en niet roomser dan de paus willen zijn. Licht is
onze kernactiviteit.» Eneco houdt het niet alleen bij een lichtwedstrijd. Het
energiebedrijf heeft nog een klusteam ingezet dat bijvoorbeeld
verzorgingstehuizen langsgaat. Het team zorgt dan voor kerstbomen en ,
vanzelfsprekend , de feestelijke verlichting.


TAIL :
Feestdagen ; Energievoorziening ; Economie ; Algemeen

