DOCUMENT : 67 of 79

PAPER : NRC Handelsblad

DATE : December 9, 2002


BYLINE : DOOR KESTER FRERIKS

SECTION : Kunst ; Pg. 11

LENGTH : 443 words

BODY :

HEADLINE : Eenzame Don Juan eeuwig op de vlucht

Het is bijna onmogelijk een voorstelling van Don Juan ( 1665 ) te zien , zonder
daarbij meteen de opzwepende ouverture van Mozarts Don Giovanni te horen. Het
Vlaamse gezelschap Het Gevolg maakt aan die neiging meteen een einde door
bijtend-harde elektronische muziek de zaal in te slingeren. Tegelijk zien we de
achteruitkijkspiegel van een auto tegen het achterdoek geprojecteerd. De weg met
bomen flitst voorbij. Dit beeld als terugblik is duidelijk : hoofdpersoon Don
Juan is op de vlucht.

En terecht , zeker in de visie van regisseur Ignace Cornelissen. Hij ziet Don
Juan als een mislukte man die nooit echte liefde heeft gekend ; zijn obsessie om
vrouwen te verleiden , eerder dan hen te bezitten , drijft hem in geen andere
armen dan die van de eenzaamheid.

Het karakter van Don Juan is eindeloos complex. Is hij een charlatan , een
obsessief eenzame zoeker of veroveraar pur sang ? Hoofdrolspeler Erik Van
Herreweghe , gekleed in smetteloos wit kostuum , legt joyeuze zwier in zijn spel
en bezit het ongrijpbare van Don Juan. Toch ontbreekt in zijn verschijning het
raadselachtig-grimmige en het tragische. Donna Elvira , een fijne boze rol van
Tine Laureyns , is dan wel Juans aanstaande echtgenote , haar liefde oogt meer als
bezitsdrang dan als ware liefde. Ook de andere vrouwen zijn niet op passie uit
maar zij spelen mee in het verleidingsspel van Don Juan. Hierdoor ontstaat een
carrousel van eindeloos veel energie , gestoken in een sinister dobbelspel van
aantrekken en wegduwen , zonder dat er ook maar een glimp van geluk is te
ontwaren. Het meest integere personage is Juans knecht Sganarelle ( Hans Van
Cauwenberghe ); hij moet niets hebben van de escapades van zijn meester. Dat
Sganarelle in een uitbundige bokkendans uiteindelijk te onesthetisch naakt is ,
doet helaas afbreuk aan de waarde van zijn rol.

Molieres toneelstuk en de tientallen bewerkingen ervan bevinden zich altijd
op de grens van komedie en tragedie. De synthese ertussen is moeilijk te
bereiken. Dat hangt af van subtiele acteerprestaties en een fijnzinnige regie ,
waaruit de tragiek van dubbelhartigheid blijkt. De voorstelling is daarin niet
altijd even geslaagd. Het interessantste aspect , namelijk Don Juan eeuwig op de
vlucht , had sterker aangezet kunnen worden. Aan het begin leek deze Don Juan een
radeloze road-movie te worden. Het werd echter toch een iets te burleske
voorstelling. Amusant en glanzend. Maar te licht van vorm.

Voorstelling : Don Juan van Moliere door Het Gevolg. Gezien : 26/11
Stadsschouwburg Sint-Niklaas. In Nederland : 17/12 Zwolle ; 20/12 Den Haag. Inl.
020-4121415 of www.hetgevolg.be


TAIL :
Toneel ; Kunst en Cultuur ; Kunst ; Theater

