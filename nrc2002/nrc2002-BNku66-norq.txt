DOCUMENT : 66 of 79

PAPER : NRC Handelsblad

DATE : December 9, 2002


BYLINE : DOOR SANDRA SMALLENBURG

SECTION : Kunst ; Pg. 11

LENGTH : 678 words

BODY :

HEADLINE : Ondeugende kunst in een deftig beeldenmuseum

Het is een van de jongste musea van ons land. Toch heeft Museum Beelden aan
Zee al sinds haar opening in 1994 een wat belegen imago. Bezoekers worden in het
particuliere museum in de Scheveningse duinen steevast hartelijk ontvangen door
deftige Haagse dames die er als vrijwilliger werken.

De collectie , ongeveer zevenhonderd sculpturen groot , is vanaf de jaren
zestig bijeengebracht door het echtpaar Theo en Lida Scholten en omvat werken
van oude rotten als Mari Andriessen , Karel Appel , Charlotte van Pallandt en Henk
Visch. Hoewel een zaaltekst bij de ingang meldt dat het museum bij voorkeur werk
van jonge beeldhouwers verzamelt , zijn het vooral traditionele mensfiguren op
sokkels die de zalen en de omliggende terrassen vullen.

Maar zo nu en dan probeert het museum aansluiting te vinden bij de actuele
ontwikkelingen in de kunst door het organiseren van tentoonstellingen met jong
talent. De huidige expositie heet Animo , een jonge garde en draait om twee in
Nederland nog nauwelijks bekende kunstenaars : de Fransman Alquin en de in Mexico
werkzame Chileen Carlos Arias. Afgezien van het feit dat beiden al met werken in
de collectie van Beelden aan Zee vertegenwoordigd waren , is het een raadsel
waarom juist dit tweetal uitverkoren werd. Hun kunst is niet erg vernieuwend of
toonaangevend. Bovendien zijn beide kunstenaars , geboren in respectievelijk 1958
en 1964, de magische grens van 35 jaar al ruimschoots gepasseerd.

Alquin maakt primitief ogende beelden van reusachtige blokken eikenhout op
sokkels van leisteen. Een begeleidende video laat zien hoe hij dikke boomstammen
net zolang met cirkelzagen en bijlen bewerkt tot er robuuste figuren uit
tevoorschijn komen. Het zijn werken die eerder associaties oproepen met de
oertijd dan met het hedendaagse leven. Sommige beelden doen denken aan
totempalen. Andere zijn zo vormloos dat het lijkt of ze zojuist als stukken
wrakhout op het strand zijn aangespoeld.

Het oeuvre van Carlos Arias is een stuk gewaagder. Hij durft het aan om in
een machocultuur als Mexico zijn kunstwerken te borduren. Van dichtbij bekeken
zien Arias wandtapijten eruit als abstracte composities , opgebouwd uit
Mondriaan-achtige horizontale en verticale lijnen van vleeskleurig garen.

Maar titels als Fellatio of Fucking Monochrome verraden dat er meer
schuilgaat achter de onschuldige patronen. Wie een stapje terug doet , ziet
geslachtsdelen opdoemen. En zo kan het gebeuren dat je in het nette museum
opeens een bezoekster giechelig tegen haar vriendin hoort zeggen : «Ik zie een
piemel.»

Een vreemd onderdeel van Animo is een roulerend videoprogramma dat in
samenspraak met de Rijksakademie in Amsterdam is samengesteld. De drie korte
films zijn ongetwijfeld toegevoegd om de tentoonstelling een hippe uitstraling
te geven , maar ze maken het geheel alleen maar onsamenhangender. Het enige
verband tussen de verhalende video's , de grillige beelden van Alquin en de
ondeugende borduursels van Arias is dat ze allemaal over de mens handelen. Maar
welk kunstwerk doet dat niet ?

Dat neemt niet weg dat de video Coffee ( 1999 ) van de Belg Hans op de Beeck ,
die deze maand in een verduisterd zaaltje van het museum vertoond wordt , een
klein meesterwerk is. Met een verborgen camera filmde de kunstenaar een ouder
echtpaar dat zwijgzaam een kopje koffie drinkt in het cafe van een warenhuis.
Het plastic interieur van de lunchroom , de schetterende radio op de achtergrond
het lijkt allemaal symbool te staan voor de kilheid die in het huwelijk van de
twee protagonisten geslopen is. Er wordt geen woord gesproken , geen blik
uitgewisseld. De video eindigt als de man na enkele minuten abrupt opstaat en ,
op de voet gevolgd door zijn echtgenote , de ruimte verlaat.

Als toeschouwer blijf je verbijsterd achter. Wat een kwelling om zo de
laatste jaren van je leven te slijten.

Tentoonstelling : Animo , een jonge garde. T/m 26/1 in : Museum Beelden aan
Zee , Harteveltstraat 1, Scheveningen. Open di t/m zo 11-17u.

Inl. : 070-3585857 of www.beeldenaanzee.nl.


TAIL :
Beeldende kunst ; Kunst en Cultuur ; Kunst

