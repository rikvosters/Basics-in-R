DOCUMENT : 24 of 123

PAPER : NRC Handelsblad

DATE : December 13, 2002


BYLINE : DOOR ONZE REDACTEUR FLORIS VAN STRAATEN

SECTION : Binnenland ; Pg. 3

LENGTH : 651 words

DATELINE : DEN HAAG , 13 DEC.

BODY :

HEADLINE : Defensiepost weinig eervolle baan

Defensie zit opnieuw met een tijdelijke minister , nu onervaren en in
deeltijd. Het is een departement waar voor politici weinig eer valt te behalen.
Maar wat als Nederland nu in een internationale crisis beland ?

En weer zit het ministerie van Defensie met een tijdelijke minister
opgescheept , en nog wel een in deeltijd : de in Defensiezaken hoogst onervaren
Henk Kamp , tevens minister van VROM. Weliswaar ruimde Benk Korthals ( VVD )
gisteren niet het veld wegens problemen bij Defensie zelf , maar dat is een
schrale troost voor de militairen en ambtenaren op zijn departement.

Bij de aankondiging van zijn ontslag zei Korthals gisteren dat een
overweging voor hem was dat het ministerie bij de drastische hervormingen die
het voor de boeg heeft «geen manke minister» als hijzelf kan gebruiken.

Hoeveel leiding kan een onervaren nieuwe minister , die bovendien nog een
ander departement bestuurt , echter geven wanneer Nederland in een grote
internationale crisis verzeild raakt in Irak of Afghanistan ? Of wanneer de
parlementaire enquetecommissie Srebrenica op 27 januari in haar eindrapport met
vernietigende conclusies voor Defensie zou komen ? Korthals zelf zei hier niet zo
zwaar aan te tillen. «De staatssecretaris ( de CDA» er Van der Knaap , red ) weet
ook van de hoed en de rand.«

Geen ministerie heeft de afgelopen decennia zoveel ministers versleten als
juist Defensie , 22 sinds het einde van de jaren vijftig. Onder politici is het
ministerie vooral in de jaren negentig gaan gelden als een lastig departement
waaraan weinig eer valt te behalen. Meestal met slinkende begrotingen en
hachelijke vredesmissies bij verre conflicten , waarop Nederland maar in beperkte
mate greep heeft. Het drama van »Srebrenica« , waarmee de ongelukkige Joris
Voorhoeve werd geconfronteerd , zal nog lang blijven nagalmen.

Niet voor niets fungeerde Defensie bij de laatste kabinetsformatie
nadrukkelijk als sluitpost. Geen van de partijen wenste dat ministerie in de
wacht te slepen. Geen departement ook kreeg meer ingrijpende bezuinigingen te
verwerken dan juist Defensie : ruim 800 miljoen euro in de komende vier jaar.
Toen Korthals afgelopen zomer als minister van Defensie aantrad na vier jaar op
Justitie , was er niemand in Den Haag die dat als een promotie voor hem zag.

Korthals had de afgelopen maanden geen andere keus dan het snoeimes stevig
ter hand te nemen. Vorige maand kondigde hij drastische bezuinigingsplannen aan.
Zo zullen er 4.800 banen verdwijnen , waaronder 2.000 staffuncties. Daarnaast wil
hij grotendeels af van de reservisten. Er moeten voorts achttien van de 108
F-16's weg , een paar fregatten worden afgestoten en de invoering van een nieuw
mariniersbataljon wordt uitgesteld. Hetzelfde geldt voor eenheden van de
pantserinfanterie.

De Tweede Kamer toonde zich vorige week bij de behandeling van Korthals»
eerste ( en laatste ) Defensiebegroting geschokt dat hij ook stevig wilde snijden
in de plannen voor de parate troepen en het materieel. De demissionair minister
antwoordde echter laconiek dat de Kamerleden in dat geval maar moesten aangeven
waar hij meer geld vandaan kon halen.

Volgens Korthals hoeven de bezuinigingen Defensie niet ernstig te
verzwakken. De krijgsmachtonderdelen - de Landmacht , de Marine , de Luchtmacht en
de Marechaussee - zijn immers nog steeds autonome koninkrijkjes , die hun eigen
belang vaak laten prevaleren boven dat van de krijgsmacht in zijn geheel. Er
zijn inmiddels ver gevorderde plannen om de staven van de onderdelen meer in
elkaar te schuiven. Onder druk van de bezuinigingen worden die nu versneld
doorgevoerd.

Snelle wisseling van de wacht op Defensie

NRC Handelsblad 131202

Minister Korthals van Defensie , gisteren bij zijn vertrek : «Defensie kan
geen manke minister gebruiken». ( Foto NRC Handelsblad , Roel Rozenburg )


TAIL :
Ministeries ; Regering ; Recht ; Politiek en Staat ; Staatsrecht ; Openbaar
Bestuur

