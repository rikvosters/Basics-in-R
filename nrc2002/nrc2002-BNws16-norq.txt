DOCUMENT : 16 of 19

PAPER : NRC Handelsblad

DATE : December 14, 2002


BYLINE : PIET BORST

SECTION : Wetenschap & Onderwijs ; Pg. 32

LENGTH : 1216 words

BODY :

HEADLINE : Aidsvrede

Ter gelegenheid van Wereldaidsdag publiceerde het wetenschappelijk
tijdschrift Science een serie artikelen over de ontdekking van het Humaan
Immunodeficientie Virus , hiv , dat aids veroorzaakt. Saaie oude koek ? Nee hoor.
De stukken zijn namelijk geschreven door de Fransman Luc Montagnier en de
Amerikaan Bob Gallo , twee onderzoekers die jarenlang in de clinch hebben gelegen
over de vraag wie als eerste de oorzaak van aids heeft gevonden. Die ruzie heeft
zelfs tot een diplomatieke rel geleid tussen Frankrijk en Amerika. Uiteindelijk
besloten Reagan en Chirac , met het inzicht politici eigen , dat Gallo en
Montagnier tegelijkertijd en onafhankelijk hiv ontdekt hadden. Daarmee werd ook
een conflict over het patent op de lucratieve aidstesten afgesloten.

Sinds die ruzie in 1984 hebben Gallo en Montagnier wel hun gekift gestaakt ,
maar koek en ei werd het nooit. Met de serie artikelen in Science begint een
nieuwe fase : Gallo en Montagnier roemen ongeclausuleerd elkaars bijdragen aan de
ontdekking van hiv. Zij schrijven zelfs samen een artikel over wat er moet
gebeuren om de hiv-epidemie in te dammen. Deze eensgezindheid tussen voormalige
vijanden is merkwaardig , want Gallo en Montagnier zijn geen van beiden
lieverdjes. Vanwaar die plotselinge liefde ?

De sleutel tot dit onverwachte vertoon van wederzijdse waardering is te
vinden in een inleidend artikel van Stan Prusiner , de ontdekker van de oorzaak
van prionziekten , zoals de gekkekoeienziekte. Prusiner meldt in Science dat hij
de twee kemphanen gevraagd heeft om de vredespijp te roken en samen te
reconstrueren hoe het aidsvirus is ontdekt. Nu heeft Prusiner niet alleen een
belangrijke ontdekking gedaan , maar hij weet ook wat nodig is om ontdekkingen
aan de man te brengen. In zijn Huygens lezing in 1996 beeldde Prusiner zichzelf
op zijn dia's af als een klein ventje strijdend tegen de scepsis en het onbegrip
van een horde machtige collegae. De impliciete boodschap was moeilijk te missen :
Een Nobelprijs is op zijn plaats voor dit miskende genie. Die heeft hij in 1997
ook prompt gekregen.

Ik denk nu dat Prusiner , als oude rot in het Nobellobbyvak , de heren Gallo
en Montagnier er op heeft gewezen dat de Academieleden in Stockholm niet van
ruzie houden. Uiteraard verdient de ontdekking van hiv een Nobelprijs , niemand
zal dat willen betwisten , maar dan moeten Gallo en Montagnier geen scenes meer
maken en straks eensgezind hun prijs op komen halen. Daar komt nog iets bij :
beide heren zijn bijgestaan door medewerkers , die hun bijdragen aan de grote
ontdekking wel wat duidelijker gehonoreerd zouden willen zien. Tot nu toe is dat
niet erg ruimhartig gedaan door hun bazen. Dat geldt vooral voor Montagnier , die
als bovenbaas van een typisch Frans hierarchisch lab de regie voerde over een
serie competente medewerkers , die elders waarschijnlijk meer zelfstandigheid
hadden gekregen. Binnen het Pasteur Instituut , waar Montagnier werkte , zijn er
mensen die vinden dat die Aids Nobelprijs naar drie Fransen moet gaan , omdat
FranCoise Barre-Sinouis en Jean-Claude Chermann een even grote bijdrage hebben
geleverd aan de ontdekking van hiv als Montagnier. Drie Fransen , dat kan
natuurlijk niet , want dan zou Gallo af moeten vallen. Een Nobelprijs mag
maximaal in drieen. Montagnier kan dus maar beter samen met Gallo optrekken.

Genoeg geroddeld. Uit de historische overzichten in Science blijkt nogmaals
dat de groep van Montagnier in 1983 het aidsvirus heeft ontdekt , maar dat hun
bewijsvoering mager was. Dat klopt met mijn eigen herinnering aan die periode.
Ik besprak dat eerste stuk van Montagnier in onze wekelijkse
literatuurbespreking in het lab en ik vond het brandhout. Die malle Fransen ,
dacht ik toen , maar ik had het mis. Verder blijkt uit het historisch overzicht
dat de groep van Gallo de Fransen dicht op de hielen zat. Gallo was het ook die
het verband tussen aids en het nieuwe virus in 1984 hard wist te maken en het
was Gallo's groep , die snel een virustest produceerde , waarmee hiv in bloed en
bloedproducten kon worden aangetoond. Daarmee werd een belangrijke bron van
besmetting voor monogame brave burgers in een vroeg stadium afgegrendeld.

Gallo schrijft dat hij uit de jaren 1982-1985 niet alleen de ups van de
ontdekkingen heeft overgehouden , maar ook de herinnering aan de frustratie over
politici , pers , patienten-activisten en juridisch gehannes. De ruzie met
Montagnier noemt hij niet , maar de herinnering daaraan is nu dan ook officieel
verbleekt , zoals Montagnier schrijft. Medelijden hoeft niemand te hebben met
Gallo. Als er iemand is die de publiciteit heeft gezocht , is hij het wel.

Uit het stuk dat Gallo en Montagnier samen in Science schrijven licht ik een
enkel punt. De heren maken zich vooral zorgen over de chemotherapie van aids in
ontwikkelingslanden. Het geld voor aanschaf van geneesmiddelen is nog wel te
organiseren , maar de opbouw van een infrastructuur om die geneesmiddelen
langdurig en goed gecontroleerd toe te dienen , zien zij niet zitten. De
chemotherapie zal onzorgvuldig worden toegediend , zodat in snel tempo
virusresistentie ontstaat. Dat is eerder gebeurd bij tuberculose en malaria.
Chloroquine was altijd een fantastisch antimalariamiddel en je moet hemel en
aarde bewegen om een malariaparasiet te isoleren , die resistent is geworden
tegen dit middel.

Toch is dat gelukt. In ontwikkelingslanden werd chloroquine bij de drogist
verkocht en als toverbal tegen alle mogelijke kwalen geslikt. Het gevolg is dat
er malariaparasietvarianten zijn ontstaan , die volstrekt resistent zijn tegen
chloroquine en die zich in hoog tempo over de wereld verspreiden. Bij aids zal
het niet anders gaan.

De echte oplossing moet komen van vaccins. Daarbij mikken Gallo en
Montagnier op een vorm van vaccinatie die witte bloedcellen activeert die
hiv-geinfecteerde cellen kunnen doden. Het testen van zulke vaccins is niet
simpel. Als diermodel zijn alleen apen enigszins bruikbaar en apen reageren niet
precies als mensen op hiv-infectie. Bovendien zijn apenproeven duur en hebben
veel mensen bezwaar tegen proeven met apen.

Het testen van aids-vaccins bij mensen is ook geen sinecure. Is het fair om
ongeinfecteerde mensen , die risico lopen , te beschermen met een testvaccin ,
waarvan de waarde nog moet worden aangetoond ? Kun je dan niet beter alle
middelen inzetten voor opvoeding en condoomgebruik ( al is de paus daar tegen )?
Gallo en Montagnier propageren daarom een andere mogelijkheid om
kandidaat-vaccins te testen. Zij denken dat aidspatienten , die met succes
behandeld zijn met chemotherapie , dienst kunnen doen als proefkonijn. Als het
virus door de therapie uit hun bloed is verdwenen , zou getest kunnen worden of
een kandidaat-vaccin kan voorkomen dat het virus terugkomt als de antivirale
therapie een tijd wordt gestaakt. Ideaal is dat niet. Een eerste besmetting met
hiv , waarbij een klein beetje virus via beschadigde slijmvliezen binnenkomt , is
toch iets anders dan het opvlammen van een al bestaande infectie in een patient
van wie het afweersysteem al is aangetast. Mijn aidsconsulent , die zelf werkt
aan een hiv-vaccin , zag er niet veel in.

Krijgen ze die Nobelprijs volgend jaar , Gallo en Montagnier ? Ik denk het wel
en ik zou het terecht vinden.


TAIL :
Ziekten ; Onderscheidingen ; Geneeskunde ; Gezondheid ; Algemeen

