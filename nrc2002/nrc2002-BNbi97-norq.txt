DOCUMENT : 97 of 123

PAPER : NRC Handelsblad

DATE : December 10, 2002


BYLINE : DOOR ONZE REDACTEUR AHMET OLGUN

SECTION : Binnenland ; Pg. 3

LENGTH : 806 words

DATELINE : AMSTERDAM , 10 DEC.

BODY :

HEADLINE : «In elke stad een AEL-filiaal» ; M'Hamed Zaghboubi , de Nederlandse Abou Jahjah

M'Hamed Zaghboubi wil een Nederlands filiaal beginnen van de in Belgie beruchte Arabisch-Europese Liga.

Hij wil de Abu Jahjah van Nederland worden. M'Hamed Zaghboubi ( 32 ) heeft al
contacten gelegd met de in Belgie inmiddels beruchte leider van de
Arabisch-Europese Liga ( AEL ) om in Nederland , zeker in Amsterdam , een filiaal te
beginnen. In februari wordt een oprichtingscongres gehouden. «AEL heeft goed
werk gedaan in Belgie , ze hebben de bewustwording bij migrantenjongeren
vergroot» , zegt Zaghboubi bewonderend.

Tot deze zaterdag was Zaghboubi , in 1970 geboren in het Marokkaanse Beni Said , een grote onbekende. Twee jaar geleden richtte hij de stichting Tweede Generatie op. De stichting , ingeschreven op zijn woonadres in het centrum van Amsterdam , ontplooit volgens het register van de Kamer van Koophandel
«sociaal-cultureel werk». Zaghboubi woont sinds z'n vierde in Amsterdam. Hij
heeft de hbo-studie pedagogiek niet afgemaakt. «Momenteel ben ik een werkloze
migrant.»

Sinds hij zaterdag voor het Belgische consulaat in Amsterdam de
herkenkingsbijeenkomst organiseerde voor Mohammed Achkar , de in Antwerpen
vermoorde Marokkaan , wordt Zaghboubi «platgebeld» door journalisten. Naar eigen
zeggen heeft zijn stichting zo'n 150 aanhangers. Zaghboubi hoopt en verwacht dat
de Nederlandse AEL massaal zal kunnen rekenen op de steun van Marokkaanse
jongeren. «Er is een ongelijkheid in de samenleving. Marokkaanse jongeren worden
achtergesteld» , vindt Zaghboubi. Daar moet nou een keer een einde aan worden
gemaakt. Bovenal wil hij met zijn beweging een einde maken aan de reeks
«schofferingen» van Marokkaanse jongeren door politici. «Het is toch
onvoorstelbaar dat een minister kan roepen dat onze Nederlandse
staatsburgerschap moet worden afgepakt , of dat Oudkerk ons kan neerzetten als
kutmarokkanen.»

Maar ook al doet een grote meerderheid het goed , de criminaliteit onder
Marokkaanse jongeren is wel groot.

«Vind je dat gek ? Sinds de jaren tachtig worden de jongeren eigenlijk
klaargestoomd om hun vaders op te volgen op de werkvloer in fabrieken. Het
Nederlandse onderwijssysteem heeft gefaald. Er wordt een onderscheid gemaakt
tussen allochtone leerlingen en Nederlandse jongeren. Deze mogen wel gaan
studeren , terwijl de meeste allochtonen naar het lagere technische onderwijs
wordt gestuurd. Allochtonen worden als een soort Untermensch behandeld.»

Dus de schuld ligt niet bij de migranten ?

«De schuld van de maatschappelijke problemen die allochtone jongeren
veroorzaken , ligt bij de Nederlandse samenleving. Absoluut. Daarom moeten we de
bewustwording bij Marokkaanse jongeren vergroten. Het zou goed zijn als in elke
stad een AEL werd opgericht.»

Daar hebben we toch al die zelforganisaties van migranten toch voor ?

«Daar kunnen de jongeren niet terecht. Die organisaties worden geleid door
leden van de eerste generatie. Ze spreken nauwelijks Nederlands en moeten onze
belangen behartigen. Ze zitten er voor zichzelf , allemaal stelletjes corrupte
lieden. Ze voelen zich bedreigd door jongeren , die vanuit idealisme iets willen
en kunnen doen aan de problemen van jongeren.»

Voelt u zich tegengewerkt door andere Marokkaanse organisaties ?

«Ze worden ook gebruikt door de overheid , de gemeente Amsterdam bijvoorbeeld , om ons jongeren in toom te houden. Kort na 11 september wilde ik een demonstratie organiseren tegen de VS. Een voorzitter van een van die grote Marokkaanse organisaties belde de media en heeft ze voor me gewaarschuwd. Hij vond me te radicaal , te militant. Dat ben ik helemaal niet , maar in de ogen van mensen ben al al snel radicaal bezig als je de waarheid eens durft te zeggen.»

U wilt net als de AEL in Belgie de Nederlandse politie laten volgen door
Marokkaanse jongeren. Dat is toch radicaal en bovendien provocerend ?

«Wat is daar nou mis mee ! Het is mijn volste recht als burger om de
instanties als de politie in de gaten te houden en hun misstappen te melden bij
de juiste instellingen.»

Is de Nederlandse politie net zo racistisch als die in Antwerpen ?

«Ja , maar subtieler en slimmer dan hun Belgische collega's. Wat ze doen komt
op hetzelfde neer als in Antwerpen. Een keer zag ik agenten op het Centraal
Station in Amsterdam een Surinamer aanhouden wegens diefstal. Bleek achteraf ten
onrechte te zijn en ze lieten hem weer gaan , waarna de Surinamer zei zich
gediscrimineerd te voelen. Werd hij uitgescholden : »Hou je bek dicht , vuile
tering-aap.« De politie intimideert en als je erop reageert , ben je degene die
in de fout gaat.»

Waarom zouden Marokkaanse jongeren , die grotendeels berbers zijn , zich
aangetrokken moeten voelen door een Arabische liga ?

«De islam bindt ons allen , alle jongeren uit Noord-Afrika.»

( Foto NRC Handelsblad , Maurice Boyer )


TAIL :
Islam ; Minderheden ; Maatschappij ; Bevolking ; Levensbeschouwing ; Religie

