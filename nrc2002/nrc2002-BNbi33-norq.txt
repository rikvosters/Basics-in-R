DOCUMENT : 33 of 123

PAPER : NRC Handelsblad

DATE : December 13, 2002


BYLINE : DOOR EEN ONZER REDACTEUREN

SECTION : Binnenland ; Pg. 2

LENGTH : 313 words

DATELINE : ROTTERDAM , 13 DEC.

BODY :

HEADLINE : Dode door brand in Q8-raffinaderij

Een 38-jarige man uit Vierpolders die gisteravond gewond raakte door een
brand in de raffinaderij van Kuwait Petroleum ( Q8 ) aan de Moezelweg in
Europoort , is vanmorgen in een ziekenhuis aan zijn verwondingen overleden. De
toestand van het andere slachtoffer ( 25 ) is «stabiel maar nog steeds
zorgwekkend» , aldus een woordvoerder van Kuwait Petroleum.

De brand , voorafgegaan door een explosie , ontstond in een van de
ontzwavelingsinstallaties van de raffinaderij. De brandweer slaagde er pas na
twee uur in het vuur te blussen. De politie vermoedt dat de ontploffing en de
brand zijn veroorzaakt door een lekkage in de ontzwavelingsfabriek. Door de
brand kwam veel rook vrij. Ook waren metershoge vlammen te zien. Gevaarlijke
stoffen kwamen niet vrij.

Ook ontsnapte uit de Q8-raffinaderij gisteravond een hoeveelheid butagas.
Kort na 01.00 uur middernacht is het sein veilig gegeven. Butagas is een
gasmengsel van hoofdzakelijk butaan en buteen dat na samenpersing en vloeibaar
maken gebruikt wordt voor huishoudelijke doeleinden en als autogas ( lpg ) .

Het gas kwam iets na 22.00 uur vrij doordat een veiligheidsklep van een
opslaginstallatie voor gas openging. «Omdat de gaswolk die toen vrijkwam
richting de snelweg dreigde te drijven , hebben we een aantal noodmaatregelen
moeten nemen» , aldus een woordvoerder van Kuwait Petroleum. Wegen in de directe
omgeving werden afgezet en bedrijven in de buurt gewaarschuwd.

Het defect aan de veiligheidsklep is volgens het bedrijf
hoogstwaarschijnlijk veroorzaakt door een bevroren leiding. De brandweer heeft
de inhoud van het lekkende gasreservoir overgepompt. Met waterkanonnen werd het
ontsnapte gas zoveel mogelijk verdund. «Het gas bindt zich zo aan het water en
slaat dan neer» , aldus de woordvoerder. Buiten het terrein is geen butagas
geconstateerd.


TAIL :
Rampen en ongevallen ; Branden ; Rampen en Ongevallen

