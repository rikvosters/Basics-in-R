DOCUMENT : 165 of 201

PAPER : NRC Handelsblad

DATE : December 10, 2002


BYLINE : DOOR ONZE REDACTEUR PAUL LUTTIKHUIS

SECTION : Economie ; Pg. 16

LENGTH : 610 words

DATELINE : ROTTERDAM , 10 DEC.

BODY :

HEADLINE : Schoon ondernemen kan voortaan geld opleveren

Bedrijven krijgen de mogelijkheid om vervuilingsrechten te kopen als ze zelf
niet schoon genoeg zijn. Een dubbele prikkel.

De Europese ministers van Milieu hebben het akkoord dat ze gisteren in
Brussel over emissiehandel sloten enthousiast gepresenteerd. «Het is goed voor
het milieu , goed voor bedrijven en goed voor de economie» , zei de Deense
minister H.C. Schmidt.

Dat is ongetwijfeld waar. Want het vernuftige systeem , dat bedrijven de
mogelijkheid biedt om vervuilingsrechten te kopen , geeft een dubbele prikkel om
zuinig te zijn. Het is niet alleen aantrekkelijk om de eigen milieunorm te halen
( om boetes of extra kosten voor emissierechten te voorkomen ) maar ook om meer te
doen dan dat. Extra zuinigheid kan nu te gelde worden gemaakt.

Die marktwerking heeft eerder al eens zijn succes bewezen. Toen
internationaal werd afgesproken dat de vervuiling van ondermeer zwaveldioxide
wereldwijd moest worden teruggedrongen , deden de Verenigde Staten dat via een
systeem van emissiehandel. Europa bewandelde de oude weg van
overheidsrichtlijnen en belastingheffing. Het resultaat was , dat in Amerika de
vervuiling veel sneller werd teruggedrongen. Het is dan ook niet waar , zoals met
name in Duitsland door veel bedrijven wordt gevreesd , dat emissiehandel een
ander woord is voor ecotax.

Toch moet Europa zich niet te hard op de borst kloppen. Want tijdens de
internationale onderhandelingen heeft de EU steeds zijn aarzelingen geuit over
emissiehandel en andere «mechanismen» in het Kyoto-protocol. Landen moesten
eerst maar eens in eigen huis orde op zaken stellen , vond de EU. Door te veel te
vertrouwen op «de markt» kregen ze kans om hun eigen verantwoordelijkheid af te
schuiven. Europa heeft daarmee de onderhandelingen zwaarder belast dan nodig
was. De Canadese minister van Milieu zei gisteren in deze krant dat de EU
«belabberd» heeft onderhandeld en dat daardoor de VS uiteindelijk zijn
afgehaakt.

Die stoere taal is al lang ingehaald door de werkelijkheid. Zonder de
emissiehandel zal Europa er nooit in slagen om , zoals het Kyoto-protocol wil ,
zijn uitstoot van broeikasgassen in 2012 met 8 procent te hebben teruggedrongen.
De EU zou , aldus het Europees Milieuagentschap niet verder komen dan 4,7
procent. En dat alleen als landen als Duitsland , Zweden en Groot-Brittannie net
als nu meer blijven doen dan waartoe ze volgens Kyoto verplicht zijn. En waarom
zouden ze , als de economische prikkels daartoe ontbreken ? Zonder het surplus van
deze drie landen komt de EU volgens het agentschap niet verder komen dan een
vermindering met 0,6 procent.

Veel bedrijven beseffen al lang dat de toekomst aan de emissiehandel is.
Oliemaatschappijen als Shell en BP experimenteren intern met systemen voor
emissiehandel. «Zuinige» afdelingen kunnen hun overschot verkopen aan minder
zuinige. Er zijn al bedrijven die - in afwachting van internationale afspraken -
voor een prikje emissierechten opkopen om ze later voor veel geld door te
verkopen.

Alleen al bij de beperkte emissiehandel waarover de EU nu een akkoord heeft
bereikt , die betrekking heeft op 40 procent van de Europese CO2-uitstoot , zal
volgens schattingen zo'n 10 miljard euro omgaan. Hoe minder de markt in de weg
wordt gelegd , hoe lucratiever de handel kan worden en hoe hoger de bonus op
zuinigheid. Het Europese akkoord is een voorzichtig begin. Maar zo lang bij
voorbeeld Duitsland nog zegt dat ze aan hun bedrijven de emissierechten gratis
willen aanbieden , en zolang het systeem beperkt blijft tot Europa , is het niet
meer dan een eerste stap.


TAIL :
Industrie ; Milieuverontreiniging ; Bedrijfsleven ; Economie ; Natuur en
Milieu ; Milieu ; Bedrijfstakken

