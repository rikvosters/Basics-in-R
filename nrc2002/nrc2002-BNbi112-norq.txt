DOCUMENT : 112 of 123

PAPER : NRC Handelsblad

DATE : December 9, 2002


BYLINE : DOOR EEN ONZER REDACTEUREN

SECTION : Binnenland ; Pg. 7

LENGTH : 361 words

DATELINE : DEN HAAG , 9 DEC.

BODY :

HEADLINE : «Chemisch beleid EU kan sneller»

Het Europese chemische stoffenbeleid kan sneller , goedkoper en minder
bureaucratisch worden uitgevoerd. De Europese Commissie moet het Nederlandse
voorbeeld volgen om informatie over stoffen van de chemische industrie op te
vragen.

Op grond daarvan kan relatief snel onderzoek door de Europese Commissie
worden gedaan naar de meest gevaarlijke stoffen.

Dat voorstel doet staatssecretaris Van Geel ( VROM ) in Brussel , waar vandaag
en morgen de Europese ministers van Milieu bijeen zijn. Tijdens deze milieuraad
wordt de voortgang van het Europese stoffenbeleid besproken. Volgens VROM maakt
het plan een goede kans bij de andere lidstaten , omdat er niet echt een
alternatief is.

De Europese Commissie heeft vijftien jaar geleden een lijst met 100.000
stoffen gemaakt waarvan de eigenschappen vaak onbekend zijn en die nader moeten
worden onderzocht op schade aan mens en milieu. Dit onderzoek , dat wordt
uitgewerkt in een zogenoemd witboek , verloopt echter traag. Volgens het
ministerie van VROM zijn er in vijftien jaar pas tien stoffen volledig
onderzocht.

Bedrijven zouden volgens Van Geel alle informatie die ze zelf hebben over
hun stoffen beschikbaar moeten stellen , zodat van naar schatting 70.000 stoffen
het meeste bekend is. Een zogenoemde quick scan zou vervolgens moeten uitwijzen
welke stoffen met voorrang moeten worden onderzocht. Dit om de veiligheid van
werknemers bij de productie van de stoffen te kunnen beschermen , alsmede de
consumenten , en de belasting van het milieu te verminderen.

Volgens Van Geel komt het Nederlandse systeem tegemoet aan bezwaren van de
chemische industrie , die grote onderzoekskosten vreest , alsook van de
milieubeweging , die snel duidelijkheid wil over de schadelijkheid van stoffen.
Ook zijn in het Nederlandse systeem minder dierproeven nodig om de stoffen te
testen , aldus Van Geel.

Kabinet en Tweede Kamer stemden eerder in met de nota Strategie Omgaan Met
Stoffen ( SOMS ) van toenmalig minister Pronk. Het ministerie experimenteert op dt
moment in zeven «proeftuinen» waarin bedrijven een eigen stoffenbeleid maken.


TAIL :
Milieu ; Industrie ; Economie ; Bedrijfstakken ; Natuur en Milieu

