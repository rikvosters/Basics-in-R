DOCUMENT : 6 of 111

PAPER : NRC Handelsblad

DATE : December 14, 2002


BYLINE : DOOR ONZE CORRESPONDENTEN RENEE POSTMA EN BEN VAN DER VELDEN

SECTION : Buitenland ; Pg. 5

LENGTH : 1543 words

DATELINE : KOPENHAGEN , 14 DEC.

BODY :

HEADLINE : Opluchting in Kopenhagen : Europa is nu verenigd

Na het einde van het communisme is Europa nu definitief verenigd. Dat is de
historische boodschap van Kopenhagen. De rest , extra douceurtjes voor de nieuwe
toetreders , is bijzaak.

Een regeringsleider van de Europese Unie was gisteravond zichtbaar
chagrijnig. De Luxemburgse premier Jean-Claude Juncker was niet in de stemming
om feestelijk te poseren voor een historische foto na afsluiting van de
onderhandelingen over uitbreiding van de EU met tien lidstaten.

«De Polen zeggen wat mij betreft iets te vaak dat het een historische
gebeurtenis is» , mopperde hij. «Het einde van de onderhandelingen had in een
betere sfeer kunnen gebeuren.» Juncker was donderdag al geirriteerd aan de
Europese top in Kopenhagen begonnen. De discussie over de Turkse kandidatuur
voor de EU dreigde in zijn ogen ten onrechte de historische gebeurtenis van de
hereniging van West- en Oost-Europa te overschaduwen.

Nadat de Turkse kwestie was afgehandeld op een manier die Juncker niet had
gewild - het land kreeg de toezegging dat na 2004 «zonder uitstel»
onderhandelingen over toetreding kunnen beginnen - ging de Europese top nog
steeds niet over een historisch besluit. Urenlang werd er gemarchandeerd over
geld. De Poolse premier Leszek Miller wees voorstel na voorstel af. Hij wilde
meer van de EU loskrijgen om in Warschau als een overwinnaar te kunnen
terugkeren.

Juncker was eenzaam met zijn ontevredenheid. Toen de onderhandelingen
eenmaal waren afgesloten , werd hij overstemd door tevreden geluiden van
vermoeide regeringsleiders van zowel EU-lidstaten als van kandidaat-leden. Ze
vonden de gebeurtenis historisch. Maar ze waren ook zeer gelukkig dat de
Kopenhaagse top voorspoediger was verlopen dan zelfs het Deense
EU-voorzitterschap had durven hopen. De Deense premier Anders Fogh Rasmussen had
de congresruimte waar de top werd gehouden voor de zekerheid twee dagen extra
gereserveerd. Onderhandelingen over geld kunnen bij de EU dag en nacht doorgaan.

De top was gisteravond nog maar net afgelopen of de discussie brandde los
over de vraag wie de eer mocht opstrijken voor het voorspoedige verloop. De
Duitse bondskanselier Gerhard Schroder had zich gistermiddag al gepresenteerd
als degene die met een grootmoedig gebaar Polen tegemoet wilde komen en daardoor
een oplossing mogelijk wilde maken. Om veel geld ging het niet , maar Schroder
zei dat de nauwe Duits-Poolse betrekkingen hem veel waard waren. «Dankzij
Schroders constructieve opstelling is het gelukt» , zei de Zweedse premier Goran
Persson , die trots beweerde een eerste bilateraal gesprek tussen Schroder en de
Poolse premier Miller te hebben georganiseerd.

«Onzin» , zei de Poolse minister van Europese Zaken , Danuta Hubner , «Schroder
probeerde de rol op te eisen van degene die een akkoord mogelijk maakte , maar
het was de Deense premier Rasmussen die voor de doorbraak zorgde.» Rasmussen
heeft de afgelopen weken op een manier onderhandeld die veel Europese
regeringsleiders verbaasde. Zonder mandaat van zijn EU-collega's deed hij
kandidaat-leden financiele toezeggingen. Uiteindelijk kreeg hij alle EU-landen
achter zich , hoewel een succes nog niet verzekerd was omdat de kandidaten zelf
nog niet instemden.

Toen er gisteren nog meer toegevingen moesten komen , was Schroders positie
cruciaal. Hij vertegenwoordigt het grootste land van de zogenoemde bende van
vier , de landen die net als Nederland als netto-betalers aan de EU het strengst
op de beurs letten. Toen Schroder eenmaal het groene licht gaf , kon iemand als
de Nederlandse premier Jan Peter Balkenende onmogelijk de uitbreiding van de EU
langer vertragen door bezwaren te maken.

Bij de regeringsleiders van de kandidaat-lidstaten was niet de vraag aan de
orde wie de grootste held was. Zij stelden vast dat Polen de onderhandelingen
van de kandidaten had gedomineerd. Na afloop van de top presenteerde de Poolse
premier Leszek Miller zich als een grote overwinnaar. «Al onze eisen zijn
ingewilligd» , sprak hij in een eerste verklaring die rechtstreeks op het
halfachtnieuws van de Poolse staatstelevisie werd uitgezonden.

Moegestreden somde hij de Poolse overwinning op : een miljard meer om direct
uit te geven , directe inkomenssteun aan de boeren die begint bij 55 procent ,
betere quota. Hij beschreef de Poolse buit tot in detail. Tot en met de Europese
erkenning van Poolse verpleegstersdiploma's aan toe.

Het mooiste bewaarde Miller tot het laatst : «Vandaag hebben we de afstand
overbrugd van de Poolse Solidariteit , die vocht voor vrijheid en democratie ,
naar het solidaire Europa.»

De symboliek ging niet verloren : op de dag af 21 jaar geleden lieten de
Poolse communisten de staat van beleg uitroepen om een einde te maken aan de
vrijheidsstrijd van de Poolse oppositie. Miller , de man die opgroeide in de
communistische partij en pas laat van kleur veranderde , werd de man die erin
slaagde om de dertiende december een nieuwe lading te geven : van de dag van de
staat van beleg tot de dag dat Polen de EU binnenstapte.

Miller werd bij zijn triomfantelijke presentatie nadrukkelijk vergezeld van
zijn opstandige minister van Landbouw , Jaroslaw Kalinowski. Twee dagen geleden
nog riep Kalinowski dat Polen desnoods zou breken als de EU niet meer geld op
tafel wilde leggen. Hij moest wel , want de concurrentie aan het Poolse
boerenfront is groot.

Miljoenen Polen konden in de directe uitzending met eigen ogen zien hoe
Kalinowski solidair naast Miller zat. De boerenpartij PSL , coalitiepartner ,
geloofde erin. Nu de argwanende boeren in de dorpen nog.

Het einde van de toetredingsonderhandelingen betekent voor de Polen ook het
begin van de strijd om het referendum dat in de eerste helft van het komend jaar
zal worden gehouden. Minister Danuta Hubner van Europese integratie deed daar
niet geheimzinnig over. «Wij denken dat we met dit resultaat het referendum
kunnen winnen.» Maar ze wees er meteen op dat de Poolse race nog lang niet
gelopen is. Opiniepeilingen laten een ruime steun zien voor de Poolse
toetreding. Maar minister Hubner waarschuwde voor gemakzucht. «Ik heb niet
zoveel vertrouwen in peilingen. Het stemgedrag van de kiezer is altijd anders
dan de peilingen aangeven.»

Poolse analisten wezen er in een eerste reactie op dat veel af zal hangen
van wat er bij nadere analyse uiteindelijk overblijft van de Poolse buit. Meer
cash maar niet meer geld , kwalificeerde een Poolse journalist de uitkomst.

Ten opzichte van eerdere posities van de lidstaten is er met geld geschoven
en er is een wissel getrokken op de toekomst op een manier die niet voor iedere
kiezer te begrijpen valt. Maar de anti-Europese Poolse oppositie zal daar weinig
moeite mee hebben.

Met de Polen waren ook de andere kandidaten uitermate tevreden dat er
eindelijk een eind is gekomen aan de moeizame toetredingsonderhandelingen. Al
ging het sommige kandidaten op het laatst wel wat erg snel. «De laatste paar uur
zijn wel een lesje voor ons geweest hoe het binnen de EU toegaat» , verzuchtte
een Hongaarse diplomaat. Toen de Polen eenmaal rond waren , was de hele
uitbreiding zo beklonken. De kleine landen hadden het nakijken.

De Hongaren en de anderen pikken wel een graantje mee van het Poolse succes.
Ook zij mogen de directe inkomenssteun aan de boeren verhogen tot 55 procent in
het eerste jaar. Met een gemiddelde van 60 procent over de komende drie jaar is
dat een enorme vooruitgang vergeleken bij de 25 procent die eerst beschikbaar
werd gesteld door de lidstaten. Met rode ogen van een gruwelijke vergaderdag
noemde premier Medgyessy de uitkomst een feest voor heel Hongarije.

De Hongaren zullen de toetreding al op 12 april aanstaande aan de kiezers
voorleggen in een referendum. De gedachte is dat als de Hongaren - grote
voorstanders van de toetreding - massaal voor stemmen , de andere kandidaten snel
zullen volgen.

De Tsjechen bleken nadat het stof was opgetrokken toch iets slimmer te
hebben geopereerd dan aanvankelijk - vooral in Tsjechie zelf - was verwacht.
«Wij hebben vanochtend voor de Polen begonnen te onderhandelen al extra geld
binnengehaald en vanavond toen de Polen klaar waren nog weer een keer» , zei de
Tsjechische onderhandelaar Telicka.

De Tsjechen waren de onderhandelingen ingegaan met een groot probleem. Door
de ligging ( geen toekomstige Schengen-grenzen ) en de relatieve welstand zouden
de Tsjechen relatief het minste geld uit Europa krijgen. Maar ook daarvoor is in
het onderhandelingsspel in Kopenhagen in ieder geval een cosmetische oplossing
gevonden. Al kan niemand helemaal begrijpen waar al dat geld nu ineens vandaan
komt.

De Deense premier Rasmussen had gisteravond voor zulke details geen aandacht
meer. Hij zei dat na het einde van het communisme in 1989 Europa definitief
herenigd is. «Vandaag hebben wij een van de bloedigste en donkerste hoofdstukken
van de Europese geschiedenis afgesloten. Vandaag hebben we een nieuw hoofdstuk
geopend» , zei hij.

De Franse president Chirac en de Poolse premier Leszek Miller brengen een
toast uit op de goede uitkomst van de uitbreidingstop in Kopenhagen. De Franse
minister van Buitenlandse Zaken , Dominique de Villepin ( midden ) , applaudiseert
ook een beetje voor zichzelf. ( Foto AP )


TAIL :
Internationale economie ; Buitenlandse betrekkingen ; Politiek en Staat ;
Economie

