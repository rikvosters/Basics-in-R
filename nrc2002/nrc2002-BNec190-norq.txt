DOCUMENT : 190 of 201

PAPER : NRC Handelsblad

DATE : December 9, 2002


BYLINE : DOOR MARIE-JOSE KLAVER

SECTION : Economie / Product & Technie ; Pg. 14

LENGTH : 935 words

BODY :

HEADLINE : Verzuurd papier bewaard op het web

Blad na blad scheurt de medewerker van Zylab uit de ingebonden jaargangen
van De Groene Amsterdammer. Hij legt ze , heel voorzichtig , onder de scanner. De
werkstudenten die voor het archiveringsbedrijf Zylab De Groene digitaliseren
weten dat het archief van het in 1877 opgerichte weekblad een kostbaar bezit is
waar voorzichtig mee moet worden omgesprongen. Aan de andere kant van de tafel
zit een collega die de ingescande pagina's op de computer bewerkt. Hij
selecteert alle artikelen en advertenties zodat de internetgebruiker of
wetenschappelijk onderzoeker niet hele pagina's van het weekblad hoeft te lezen
om de informatie te vinden die hij zoekt.

De eerste 64 jaargangen , van 1877 tot 1940, van De Groene staan nu online.
Met een subsidie van het Prins Bernhard Cultuurfonds en de praktische hulp van
het Nederlandse archiveringsbedrijf Zylab wordt de hele Groene gedigitaliseerd
en doorzoekbaar gemaakt. Door de digitalisering kan de inhoud van het blad
behouden blijven. Een deel van het papieren archief , met name de jaargangen 1877
tot 1900, is langzaam aan het vergaan door verzuring. Deze jaargangen verkeren
in zeer slechte staat. Het papier dat in die tijd werd gebruikt , was van slechte
kwaliteit , wat verzuring en zwarte gaten tot gevolg heeft. Het digitale archief
is gratis toegankelijk op het web ( www.groene.nl/zylab ) . De digitale kopieen
zijn geheel gelijk aan het papieren origineel.

In het digitale archief kan op trefwoorden gezocht worden in hele pagina's
of in artikelen. Als voor de optie «hele pagina's» wordt gekozen , staat als
zoekresultaat de datum op het scherm. Klikken op de datum leidt naar een hele
tijdschriftpagina. Bij zoeken in artikelen verschijnt de kop van het stuk en de
datum. De gevonden termen lichten geel op in de gevonden pagina's en artikelen.
De documenten kunnen vergroot en verkleind worden. Zowel de pagina's als de
artikelen kunnen worden opgeslagen als PDF- en TIF-bestand.

Via de knop «Instellen» kan ook op jaargang worden gezocht. Er zijn meer
geavanceerde zoekmogelijkheden. Zo kan de gebruiker het formaat ( lage resolutie ,
uitvergroot , met of zonder markeringen ) , het aantal zoekresultaten ( van 10 tot
100 ) en de «fuzzygraad» instellen. Hoe hoger de fuzzygraad des te hoger het
aantal zoekresultaten dat lijkt op de opgegeven zoekterm.

Het in Amsterdam Zuidoost gevestigde Zylab houdt zich sinds 1983 met
digitale archieven en computerzoeksystemen bezig. Een van de eerste klanten van
het bedrijf , dat in de Verenigde Staten is begonnen , was de FBI. De Amerikaanse
politiedienst zocht hulp om de harde schijven van in beslag genomen computers te
doorzoeken.

Tegenwoordig richt Zylab , dat in 2002 een omzet van 10 miljoen euro had ,
zich hoofdzakelijk op het digitaliseren van papieren archieven , administraties
en in beslag genomen documenten die gedigitaliseerd worden. Dagelijks kunnen
twee mensen 15.000 pagina's verwerken.

De software van Zylab wordt gebruikt om onder meer dozen vol in beslag
genomen papieren , strafdossiers en processen verbaal te digitaliseren en full
text doorzoekbaar te maken. Tot de klanten behoren onder andere opsporings- en
inlichtingendiensten als de FIOD ( Fiscale inlichtingen en opsporingsdienst ) , de
AID ( de Algemene Inspectiedienst van het ministerie van Landbouw ) , de FBI
( Federal Bureau of Investigation ) , Interpol , het Rwanda Oorlogstribunaal en de
Vreemdelingenpolitie. Andere klanten zijn onder meer de verzekeraar Lloyds ,
Ahold , KLM , Corus , de World Health Organization ( WHO ) en UNICEF.

De fuzzy logic in de software zorgt ervoor dat spelfouten en verkeerd
geschreven namen het zoeken niet belemmeren. Het zoekprogramma weet dat in een
slordig getypt proces verbaal Henk Kramer en Henk Cramer dezelfde persoon kunnen
zijn. De software kan ook zo ingesteld worden dat er een onderscheid wordt
gemaakt tussen Henk Kramer en Henk Cramer.

Bedrijven gebruiken de software van Zylab bijvoorbeeld om hun administratie
of correspondentie met klanten te digitaliseren. Ook voor het archiveren van
e-mail is de software geschikt.

De Koninklijke Bibliotheek ( KB ) neemt binnenkort een ander digitaal
archiveringssysteem in gebruik. Sinds 1996 neemt de KB elektronische publicaties
( onder meer cd-roms , digitale magazines , websites en pdf-bestanden ) op in haar
collectie.

Het digitale archief waarin elektronische publicaties worden bewaard ,
E-depot geheten , wordt op 12 december in gebruik genomen. Het is ontwikkeld door
IBM. E-depot zal onder meer gebruikt worden om digitale tijdschriften van
Elsevier Science te archiveren en andere elektronische uitgaven die de KB
bewaart. Het Elsevier Science-archief zal meer dan 1.500 wetenschappelijke
tijdschriften bevatten , bij elkaar meer dan 7 terabyte aan gegevens. ( 1 terabyte
is 1.024 gigabyte. )

De tijdschriften van Elsevier Science zullen in twee elektronische formaten
worden aangeleverd : als PDF-bestanden ( deze bestanden zijn identiek aan de
gedrukte pagina's ) en in tekstformaat. Het laatste formaat maakt geavanceerd
zoeken mogelijk en kan ook worden ingevoegd in andere formaten , zoals
webpagina's ( HTML ) .

Het digitale archief van Elsevier Science is niet alleen bedoeld voor de KB
en haar bezoekers , maar ook voor de uitgever zelf. Het archief zal dienen als
een back-up voor Elsevier. Als de systemen van het bedrijf uitvallen , krijgen de
medewerkers en de klanten toegang tot Elsevier Science via de KB.

Websites : www.groene.nl/zylab ; www.zylab.com ; www.kb.nl/e-depot


TAIL :
Software ; Bibliotheken en archieven ; Kunst en Cultuur ; Cultuur ;
Wetenschap en Techniek ; Technische Wetenschappen ; Informatica

