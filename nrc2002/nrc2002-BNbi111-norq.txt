DOCUMENT : 111 of 123

PAPER : NRC Handelsblad

DATE : December 9, 2002


BYLINE : DOOR ONZE POLITIEKE REDACTIE

SECTION : Binnenland ; Pg. 7

LENGTH : 611 words

DATELINE : DEN HAAG , 9 DEC.

BODY :

HEADLINE : Ruzie Zalm en Bos over financiele politiek

De kloof tussen de lijsttrekkers Zalm ( VVD ) en Bos ( PvdA ) bleek in het eerste grote lijsttrekkersdebat van deze campagne overbrugbaar. Onenigheid was er wel over de financiele politiek.

Het is voor ons beiden beter om na de verkiezingen niet samen in een kabinet te gaan zitten , concludeerden Gerrit Zalm ( VVD ) en Wouter Bos ( PvdA ) na afloop van het eerste lijsttrekkersdebat voor de verkiezingen op 22 januari zondag in het tv-programma Buitenhof. De voormalige minister van Financien en de voormalige staatssecretaris van Financien troffen elkaar nu als politieke tegenstanders beiden als leider bezig hun op 15 mei electoraal zwaar gehavende partij uit het slop te halen. En met een doel dat , vooral tegen het einde van het gesprek , duidelijk naar voren kwam : een coalitie vormen met het CDA , dat , naar beiden weten , na de verkiezingsuitslag naar beide zijden een coalitie kan sluiten.

Het verloop van het debat leek een bevestiging van de opvatting in de VVD-campagne dat er in deze verkiezingsstrijd maar weinig eer te behalen valt aan thema's als veiligheid , integratie of gezondheidszorg. De verschillen tussen Zalm en Bos waren in dit opzicht maar heel klein : Bos leek wars van de gedachte om inkomenseisen te stellen aan wie een bruid uit Turkije en Marokko wilde halen. Maar dat Nederland veiliger moest , en integratie van vreemdelingen heel belangrijk is : eendracht troef.

Het echte debat speelde zich vooral af op financieel-economisch-, of meer nog budgettair terrein. Precies het onderwerp waarop zij in het kabinet Kok-2 jarenlang zo prettig hebben samengewerkt. Bos pleitte er namens de PvdA voor extra overheidsuitgaven , opdat de economie niet door teruglopende overheidsuitgaven nog verder verslechtert. Een economische impuls van overheidswege zal , op den duur , leiden tot een meer florissante positie van de rijksfinancien , betoogde Bos. Ook merkte hij , zonder nadere onderbouwing , op dat het kabinetsbeleid de economische situatie van Nederland heeft  verslechterd.

Zalm bestreed dat : «Ik denk dat drie maanden te weinig zijn geweest om daar iets over te zeggen.» Op de voors en tegens van Bos' Keynesiaanse voorstel - extra investeren in tijden van tegenspoed - ging Zalm als zodanig niet in. Hij verdedigde met kracht de bezuinigingspolitiek waartoe het kabinet Balkenende eerder dit jaar - bij de eerste tekenen van verdere verslechtering van de economie - was overgegaan. «Als we dat niet zo doen» , aldus Zalm , «dan loopt het financieringstekort uit de hand. En voor je het weet zijn we dan , net als aan het eind van de jaren tachtig , nog jarenlang aan het bezuinigen - tot het bevriezen van de uitkeringen aan toe.»

In de dynamiek van het debat leek Zalm vooral de man van de tot achter de komma doorgerekende , duidelijke standpunten , terwijl Bos vooral een matigende stemming uitdrukte : er moet om de zwakkeren in de samenleving worden gedacht. Deze tegenstelling bracht de debaters tot een uitvoerige gedachtewisseling over de voors en tegens van inkomensafhankelijke ziektekostenpremie ( PvdA ) versus een compensatie voor ziektekosten via de belastingen voor lagere inkomens ( VVD ) , die zonder moeite ook in de campagne voor 15 mei had gepast.

Een onoverbrugbare kloof gaapte er niet tussen Zalm en Bos. Beiden lijken dus aanvaardbaar als coalitiepartner voor het CDA. Alleen hun persoonlijk ambitieniveau bleek heel verschillend : terwijl Zalm luid verkondigt best premier te willen worden als de VVD het grootste wordt , blijft Bos naar eigen zeggen in de Kamer. «Dat heb ik de partij beloofd». 

TAIL :
Politieke partijen ; Recht ; Politiek en Staat ; Staatsrecht ; Gemeenten ;
Binnenlandse Politiek ; Lokale Politiek

