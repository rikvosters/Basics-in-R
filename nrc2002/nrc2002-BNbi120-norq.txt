DOCUMENT : 120 of 123

PAPER : NRC Handelsblad

DATE : December 9, 2002


BYLINE : JAPKE-D. BOUMA

SECTION : Binnenland ; Pg. 3

LENGTH : 2226 words

BODY :

HEADLINE : Regilio Tuur bleef te lang in zijn dromen geloven ; De val van een «on-Nederlands» goede profbokser

Regilio Tuur is fini , zegt men. De voormalig profbokser zit thans in het
Pieter Baan Centrum voor psychologisch onderzoek naar de herhaalde
mishandelingen van zijn vrouwen. Waar ging het mis met de Nederlandse Mike
Tyson ?

Er gaan al grapjes dat Regilio Tuur in het Pieter Baan Centrum gaat boksen
tegen Volkert van der G. , de verdachte van de moord op Pim Fortuyn. Althans , dat
zegt Aad Veerman , boksgek , speelautomatenmiljonair en «ras-Rotterdammer» , met
een smakelijke lach. Tuur zit in het Pieter Baan Centrum sinds vorige maand ,
wegens herhaaldelijke mishandeling van zijn ex-vrouwen. Van der G. zal daar
binnenkort ook verschijnen.

Het grapje van Veerman tekent diens rancune jegens de voormalige profbokser.
Veerman sponsorde ooit een jaar de bokscarriere van Tuur. Later kregen ze mot ,
een zakelijk geschil. En nu Tuur tweemaal is veroordeeld voor huiselijk geweld
en thans daarvoor voor de derde keer vastzit , noemt Veerman hem «de Nederlandse
Mike Tyson». Naar de Amerikaanse bokser die ook zijn handjes niet kan
thuishouden. «Ik heb alle foto's van Tuur weggegooid» , zegt Veerman. «En dat is
in negen van de tien boksscholen in Rotterdam het geval. Als hij straks ooit nog
gaat boksen , komt er geen hond meer kijken. Tuur is fini.»

Dat geldt niet voor de boksschool van «ome Jan Schildkamp» in Hoogvliet ,
waar Tuur als 12, 13-jarige jongen begon te boksen. De oude school bestaat niet
meer. Maar in de nieuwe vestiging hangt Tuur nog steeds aan de muur. Stralend
met de armen om schouders van vrienden. En prominent. Vlak onder Schildkamps
oorkonde van Ridder in de Orde van Oranje Nassau. Schildkamp wil geen kwaad
woord zeggen over zijn voormalige protege. «Ik denk dat hij er ziek van is» ,
zegt Schildkamp. «Het doet me zoveel pijn. Ik denk liever aan de oude Tuur.»

Wat voor iemand moet je zijn , om in een ring te kunnen boksen ? Een killer
die zijn agressie moet kunnen doseren , zeggen kenners. «Het heeft natuurlijk
iets bizars» , zegt filmer Peter Molle , die een documentaire maakte over Tuur
welke onlangs op het Internationale Documentaire Festival in Amsterdam in
premiere ging. «Dat je weet dat je over drie uur de ring in moet en denkt :
»straks ga ik iemand gigantisch op zijn bek slaan«. Ik kan me dat niet
voorstellen.»

Regilio Tuur kon dat wel. «Hij was de baas in de ring» , zegt boksspecialist
Loet van Schellebeek , journalist bij het Rotterdams Dagblad. Buiten de ring de
gentleman , in strakke pakken , met het loopje van een panter en beleefd. In de
ring een ander , met verbetenheid in de ogen. Hij kon gevechten binnen een paar
minuten beslissen. «Ik ben mister Jekyll , maar ook mister Hyde» , zei Tuur daar
zelf met zijn scheve lachje over , strelend over zijn rechtervuist.

In 1997, het jaar dat hij aankondigde te stoppen met boksen , verhuisde
Jekyll naar de huiskamer. Twee jaar lang mishandelde Regilio Tuur zijn
toenmalige vrouw , waarvoor hij eind 1999 werd veroordeeld tot 98 uur
dienstverlening. Sinds juli 2000 moest hij opnieuw in voorarrest wegens het zich
«bij herhaling koel en berekenend te buiten gaan aan huiselijk geweld». In zijn
proeftijd had hij zijn nieuwe vriendin geslagen. «Gekneusde ribben , bulten op
het achterhoofd , een gezwollen rechterwang , gekneusde nekspieren , schaafwonden
op het linkerbeen , kneuzing van beide oorschelpen» , constateerde de politiearts
in het procesverbaal. «Ik hield me nog in» , zei Tuur op de zitting , tot
verbijstering van de aanwezigen. Hij werd veroordeeld tot 310 uur
dienstverlening en vijf maanden voorwaardelijk. Tevens moest hij zich onder
behandeling laten stellen van een psychiater.

Het hielp niet. In juli van dit jaar werd hij andermaal opgepakt voor
mishandeling van zijn tweede levenspartner en voor het slaan van een politieman.
Het Pieter Baan Centrum moet nu gaan uitzoeken wat er mis is met Regilio Tuur.

Regilio Tuur is niet de beste bokser die Nederland ooit heeft voortgebracht.
Dat is Bep van Klaveren. Op twee staat Rudi Koopmans. Maar Tuur was een goede
derde. «Tuur was on-Nederlands goed» , zegt boksexpert Van Schellebeek.

De liefde voor het boksen werd Tuur bijgebracht door zijn stiefvader , die
ook bokste. In de boksblaadjes thuis zag Tuur de geoliede lichamen van de
kampioenen. En de gordels die zij droegen. Dat wilde Tuur ook. «Zo eenvoudig is
het» , zei hij in 1997. «Was mijn vader motorcoureur geweest of popzanger , had
mijn leven er heel anders uit gezien.»

Tuur komt uit een hecht gezin met tien kinderen , van wie Tuur de vijfde is.
Hij kwam in 1974 van Suriname naar Nederland. «Een kind kon zien dat hij talent
had» , zegt Aad Veerman over Tuurs eerste schreden op de mat. «Goed kijken ,
wegslippen op het juiste moment en dan die onverwachte , immense stootkracht.»

Op zijn vijftiende riep hij al dat hij voor de wereldtitel wilde gaan boksen
en dat hij naar Amerika wilde. Onder andere tegen Loet van Schellebeek , die op
advies van Jan Schildkamp met het ambitieuze boksertje ging praten. «De vier
jongste broers waren ook fanatieke sporters» , zegt zijn zus , Gladys Tuur. «Maar
dat ging lang niet zover als Regiel. Die rookte nooit , dronk nooit , altijd op
tijd naar bed. Mijn broers vonden in die tijd meisjes bij wijze van spreken
leuker.»

Misschien dat het te maken heeft met Tuurs postuur , hij is slechts 1.65 m
lang , dat hij zich altijd wilde bewijzen. «Als klein ventje liep hij hier elke
dag om zes uur 's ochtends in het park hard te lopen» , zegt Jan Schildkamp. «Ik
heb hier op de sportschool wel meer jochies lopen die zeggen dat ze
wereldkampioen willen worden. Maar Regiel had net dat stukje meer. Ik ken er
weinig die er zo ingaan.»

Arnold Vanderlyde , zelf ooit topbokser en thans commissaris olympisch boksen
in het hoofdbestuur van de Nederlandse Boksbond. Voor de Olympische Spelen van
1988 trainden ze in Berlijn en sliepen samen op een kamer. «Ik herinner me onze
discussies nog goed» , zegt Vanderlyde. «Ik wil prof worden in Amerika» , zei hij
steeds. Iedereen lachte daarom , maar hij bleef het roepen. Ik zei dat hij meer
geduld moest hebben. Maar hij bleef in zijn dromen geloven. Ik hield van die
positieve brutaliteit van hem.«

In 1988 op de Olympische Spelen in Seoul schakelde Tuur de gedoodverfde
favoriet Kelcey Banks uit in de eerste ronde. »Hij won niet eens een medaille« ,
zegt Vanderlyde. »Maar dat maakte niet uit. Hij was de sensatie.« »Hetzelfde als
de eerste mens op de maan« , zegt Aad Veerman.

Na de Spelen van '88 ging Tuur naar Amerika , met nauwelijks geld op zak. Hij
had in Nederland kunnen blijven , zegt Schildkamp. »Hij had in Duitsland goede
contracten.« Toch werd het Amerika. »Ik had daar respect voor« , zegt Vanderlyde.
»Hij heeft zich daar echt omhoog moeten vechten.«

Tuur was in zijn element in Amerika. De strakke , Amerikaanse , oneliners
waarvan hij zich in Nederland altijd bediende , vielen daar in goede aarde. »Hi ,
I'm Riedjielio and I am on a mission« , zei hij op een van zijn eerste
persconferenties in de States. »In Nederland werd ik daardoor uitgemaakt als
blaaskaak , maar daar maakte dat enorme indruk« , zei hij in 1997.

Tuur wist zich te omringen met mensen die hem volgden. Volgens Vanderlyde
»vanuit hun hart« , maar Loet van Schellebeek denkt dat Tuurs entourage hem niet
altijd even kritisch volgde. »De man heeft een volstrekt overspannen idee van
zichzelf« , zei zijn voormalig trainer Hector Roca in een interview in het
Algemeen Dagblad. »Hij verwarde «ik wil» met «ik kan». En als het niet lukte ,
lag het aan anderen.«

Tuur won zijn eerste wereldkampioensgordel in 1994. »Hij heeft er een uur om
gehuild« , herinnert zus Gladys Tuur zich. »Die videoband hebben we nog steeds.
«Dat heb ik toch maar mooi gedaan» , zei hij , «terwijl iedereen zei dat ik het
niet kon». Wij waren allemaal heel trots op hem.«

Er zijn mensen die zeggen dat hij in 1994 wereldkampioen werd in het
supervedergewicht ( net onder de 60 kg ) van een nietszeggende boksbond ( WBO ) . Op
zich klopt dat , zegt boksexpert Loet van Schellebeek. »Maar op de
computerranglijsten die worden samengesteld op basis van gewonnen wedstrijden
stond hij op de vijfde plaats van de wereld. Dan stel je echt wel iets voor ! «

Niemand snapt eigenlijk waarom Tuur zijn vrouwen begon te slaan. »Hij houdt
juist zoveel van zijn familie , hij draagt zijn moeder op handen , hij is
overbezorgd om zijn kinderen , en dan dit« , zegt Loet van Schellebeek. »Ik heb
vaak gedacht : hoe bestaat het.« »Hij is juist heel verantwoordelijk« , zegt Nel
Overhand die met hem bevriend is. Ze bezoekt hem in de gevangenis.

Zijn vrienden denken dat Tuur te lang met oogkleppen op heeft geleefd. »Ik
dacht wel eens , het lijkt wel een machine« , zegt een van zijn beste vrienden ,
Mark Voogt. »Maar voor een bekende Nederlander is het moeilijk je gevoelens te
delen.« »Regiel is heel trots« , zegt Nel Overhand.

Zijn zus begrijpt het »een beetje« , zegt ze. »Niet dat ik dit accepteer , dat
doe ik van niemand , ook niet van Regilio , maar ik denk dat hij zoveel van
zichzelf heeft gegeven als bokser , als zakenman en als bekende Nederlander dat
hij de mens Regilio vergeten is. Dat heeft hem de das om gedaan.«

Zelf zoekt Tuur de oorzaak buiten zichzelf. Bij zijn biologische vader , die
hem verliet toen hij twee jaar was. En bij zijn moeder en stiefvader die hem een
jaar in Suriname achterlieten bij familie , toen hij vier was. Tuur zou last
hebben van »verlatingsangst« , zo zei hij. Als reactie daarop zou hij zijn
begonnen met het slaan van zijn vrouwen als hem datzelfde opnieuw dreigde te
overkomen. Het feit dat zijn twee dochters bij hun respectievelijke moeders
bleven wonen , was hem te veel geworden , zei hij. Aad Veerman vindt het maar
»geouwehoer« , al dat gepsychologiseer. »Dan hoef je toch nog niet meteen je
vrouw te gaan slaan ? « , zegt hij.

In 1997 stopte Tuur met boksen. Hij maakte bekend dat hij lang genoeg had
gebokst , alles al gewonnen had , en omdat boksen een gevaarlijke sport is , je er
eigenlijk rond je dertigste uit moet stappen. Hij ambieerde een nieuwe carriere.
Samen met ontwerper en modecollectiemaker Peter van Holland zou hij een
kledinglabel met zijn eigen naam op de markt brengen. De betere herenconfectie.

Op papier leek het een goede stap voor Tuur. Maar de problemen begonnen
vrijwel vanaf het eerste moment. Tuur wilde een instant succes , zegt Van
Holland , wilde een vervanging van zijn succesvolle bokscarriere , maar zo snel
gaat dat niet in de mode. Bovendien was de confectie een stuk minder glamourous
dan Tuur wellicht vooraf gedacht had. Tuur was in zijn element als hij werd
herkend op straat , als hij handtekeningen uitdeelde. »Misschien dacht Regilio
aan catwalks , mooie fotomodellen en bekende Nederlanders« , zegt Van Holland.
»Maar confectie is bijna het tegenovergestelde : keihard werken , je druk maken
over hoe laat de stoffen binnenkomen. Ik denk dat Tuur dat heeft overschat.«

Toen Tuur bekendmaakte naast het kledinglabel ook nog een eigen winkel in
Rotterdam te willen gaan beginnen , was voor Van Holland de maat vol. »Dat kan je
niet combineren , dat is veel te zwaar. Misschien als hij nog wat jaartjes met me
had willen meelopen , dan had hij het kunnen leren. Begrijp me niet verkeerd , ik
vind het vreselijk waar hij nu is , dat wens je niemand toe. Maar hij was zo
eigenwijs als een drol« , zegt Van Holland.

Misschien ligt daar , in die winkel , ook een oorzaak dat Tuur zijn vrouwen
ging mishandelen. De winkel werd namelijk een mislukking. Tuur mislukte. En dat
was voor het eerst in zijn leven. »Ineens hield alle belangstelling op« , zegt
Tuurs vriend Mark Voogt. »Alle grote kampioenen missen dat.« In 2001 maakte Tuur
bekend dat hij weer ging profboksen. Deels ook uit geldgebrek , vermoedt Van
Schellebeek. Want hij had schulden. Maar die carriere is nu voorbij.

»Het feit dat hij altijd zijn droom wil bereiken , koste wat het kost« , zegt
Arnold Vanderlyde , »is zijn grote kracht , maar tevens zijn grote zwakte. Het is
voor hem moeilijk realistisch te blijven. Daardoor is hij wereldkampioen
geworden. Maar daardoor heeft hij er ook altijd op moeten letten dat hij met
beide benen op de grond bleef staan.«

Hoe moet het nu verder met Regilio Tuur ? »Het gaat nu goed met hem , zegt
Voogt , die hem opzoekt in de gevangenis. «Hij is niet dikker geworden , ziet er
goed uit. Hij denkt echt na over zijn leven.»

Maar verder ?

«Ik zie een hele sombere toekomst voor de man» , zegt «bokspromotor» Aad
Veerman. «Misschien kan hij portier worden , van een nachtzaak ? In de bokswereld
zien ze hem niet meer staan.» Hij moet naar Amerika , vindt de meerderheid. Als
hij weer vrijkomt. «Zijn mooie praatjes worden hier niet meer gepikt» , zegt Loet
van Schellebeek. «Iets in het boksmanagement misschien. Die boksgala's die hij
organiseerde zaten altijd goed in elkaar.»

«Vlak voordat het weer misging met Tuur» , zegt filmmaker Peter Molle , had ik
het gevoel : zijn grootste gevecht is dat tegen zichzelf. Maar dat verliest hij
steeds. Waarom toch ? Twee stappen de andere kant op en je bent uit de problemen.
Het lukt hem niet. Dat blijft het grote raadsel bij hem.«

Regilio Tuur. Filmmaker Peter Molle zegt over hem : »Zijn grootste gevecht is
dat tegen zichzelf. Maar dat verliest hij steeds. Waarom toch ? Twee stappen de
andere kant op en je bent uit de problemen. Het lukt hem niet.« ( Foto Rien
Zilvold )


TAIL :
Boksen ; Mishandeling ; Recht ; Criminaliteit ; Delicten ; Geweldsdelicten ;
Sport ; Vechtsport

