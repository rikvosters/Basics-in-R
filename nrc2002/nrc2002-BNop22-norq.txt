DOCUMENT : 22 of 44

PAPER : NRC Handelsblad

DATE : December 12, 2002


BYLINE : GERJO KOK EN ROB RUITER

SECTION : Opinie ; Pg. 8

LENGTH : 869 words

BODY :

HEADLINE : Hoezo , rokers bang maken ?

Een deel van de jongeren rookt , drinkt alcohol , gebruikt drugs , vrijt
onveilig en doet andere dingen die volwassenen ook doen. Regelmatig winden
politici zich daarover op , onlangs weer over rokende jongeren. We zien dan
Kamerleden , ook zij die zelf roken , praten over jongeren die niet zouden moeten
roken. Journalisten melden dan dat de gezondheidsvoorlichting gefaald heeft. Dat
is kletspraat.

Wat zijn nu de slechtste manieren om mensen van het roken af te brengen of
om jongeren niet te laten beginnen met roken ?

De slechtste manier is de nadruk leggen op de akelige gevolgen van roken. En
dat is wat op dit moment overal gebeurt. De teksten op de tabakswaren zijn
hiervan het meest recente voorbeeld. Bij rokers en jonge potentiele rokers
hebben deze campagnes heel weinig effect. Angstaanjagende voorlichting heeft
meestal een averechts effect wanneer de gewenste gedragsverandering lastig is ,
zoals bij roken. Daar is heel veel onderzoek naar gedaan. Al in 1964 is
aangetoond dat stevige rokers na het zien van enge plaatjes , juist meer gaan
roken. En straks zien we in heel Europa enge plaatjes op alle pakjes sigaretten.

Verder geldt dat landelijke campagnes , ook die op radio en tv , vrijwel nooit
tot werkelijke gedragsverandering leiden omdat adviezen over hoe te stoppen met
roken niet in 30 seconden gegeven kunnen worden , ze voor iedereen anders zijn en
stoppen met roken niet iets is dat je zomaar doet. Meestal gaat er een aantal
mislukte stoppogingen aan vooraf. De enige tekst die mogelijk effect heeft is
het telefoonnummer en de website voor hulp bij stoppen. Van daaruit kunnen
mensen verder geholpen worden met nauwkeurig op de persoon afgestemde adviezen.
Vergelijk het met een huisarts die eerst het verhaal van de patient aanhoort
voor met een advies te komen.

Hoe komt het dat we steeds lezen dat die enge benadering wel effect heeft ?

Omdat de mensen die verantwoordelijk zijn voor die campagnes heel graag
willen dat ze effect hebben en allerlei gegevens zo draaien dat het nog wat
lijkt. In werkelijkheid is van de Canadese of Franse of Australische campagnes
nooit aangetoond dat deze effect hebben op stoppen met roken. De Nederlandse
gegevens zoals onlangs door Defacto en het NIPO gepresenteerd , laten volstrekt
niet zien dat er feitelijk minder gerookt wordt en al helemaal niet dat de enge
teksten daarvoor verantwoordelijk zijn. Bij dit soort campagnes is er geen
vergelijkingsgroep en bovendien is op hetzelfde moment de prijs verhoogd en zijn
scherpere leeftijdsrichtlijnen uitgevaardigd.

Weten de onderzoekers van Defacto en NIPO en de ambtenaren van VWS dat niet ?

Natuurlijk wel , maar de Tweede-Kamerleden en dus de ambtenaren willen
klinkende resultaten zien en die krijgen ze.

Hoe moet het dan wel ?

Gericht op de rokers zijn dat de volgende maatregelen : reclameverbod
( bijvoorbeeld geen sponsoring van festivals ) , verkoopbeperkingen ( bijvoorbeeld
automaten verbieden ) , productregulering ( kleine verpakkingen verbieden ) ,
accijnsverhoging ( elke prijsverhoging heeft effect ) , rookverboden ( maar dan wel
erop toezien dat ze worden nageleefd ) , programma's voor mensen die willen
stoppen ( individueel of in groepen , bijvoorbeeld via de huisarts of de
bedrijfsarts ) en ten slotte massamediale ondersteunende voorlichting , die alleen
zin heeft wanneer al die eerdere dingen ook gedaan zijn. Gericht op niet-rokende
jongeren kan dat nog aangevuld worden met effectief gebleken
antirooklesprogramma's voor de laatste klassen van het basisonderwijs en
gedurende het voortgezet onderwijs. Maar dan wel goed en niet halfbakken en op
vrijwillige basis zoals nu gebeurt.

Natuurlijk doen de betrokkenen hun best , maar we weten dat het alleen
effectief is wanneer je het goed doet : gebaseerd op identiteitsontwikkeling en
sociale vaardigheden , intensief ( ten minste tien lessen ) en elk jaar opnieuw
door het een vast onderdeel van het onderwijsprogramma te maken. Het effect is
herhaaldelijk aangetoond : 50 procent minder beginnende rokers. Dat is al 25 jaar
bekend , maar in Nederland gebeurt het nog steeds niet systematisch.

Waarom niet ?

Kennelijk vinden de politici die zich zo druk maken het niet nodig om dat
verplicht te stellen in het onderwijs. Om maar niet te spreken over de eerder
genoemde maatregelen. Veel te betuttelend natuurlijk , vooral veel «voorlichting»
geven via de media en dan vooral voorlichting die er heerlijk eng uitziet en wat
doet het ertoe dat het niet werkt ? De tabaksindustrie is ook heel erg voor
massamediale voorlichting en tegen effectieve maatregelen , dus dat komt goed
uit.

Conclusie ?

Zeur niet over jongeren die roken en zeur ook niet over
gezondheidsvoorlichters , dat ze hun werk niet goed doen. Zorg dat effectieve
maatregelen genomen worden aangevuld met effectieve programma's. Houd op met die
enge teksten en plaatjes , het is al jaren bekend hoe het wel moet. Dat kost een
beetje , maar dan heb je ook wat. Het kan gemakkelijk uit de accijns betaald
worden , dat is ook rechtvaardig naar de accijnsbetalende rokers toe.

Gerjo Kok en Rob Ruiter zijn verbonden aan de afdeling experimentele
psychologie aan de Universiteit Maastricht.


TAIL :
Tabak ; Voorlichting ; Media ; Consumentenzaken ; Voeding

