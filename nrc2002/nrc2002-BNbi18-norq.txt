DOCUMENT : 18 of 123

PAPER : NRC Handelsblad

DATE : December 13, 2002


BYLINE : DOOR ONZE KUNSTREDACTIE

SECTION : Binnenland ; Pg. 6

LENGTH : 274 words

DATELINE : AMSTERDAM , 13 DEC.

BODY :

HEADLINE : Vlaamse theaterman Tindemans overleden

In Antwerpen is maandag de invloedrijke theaterwetenschapper prof. dr.
Carlos Tindemans ( 1931 ) overleden. Hij was in de jaren zestig recensent voor De
Standaard en De Nieuwe Gids. Door zijn hoge eisen kon het Vlaams toneel slechts
zelden genade vinden in zijn ogen. Berucht waren zijn optredens op radio en
televisie waar hij meteen na afloop van een voorstelling genadeloze kritiek gaf.
Zo zette hij een hogere norm voor het theater en de theaterkritiek.

Samen met schrijver Hugo Claus en acteur Alex van Royen schreef hij in 1968
het revolutionaire theatermanifest T68. In 1973 werd Tindemans de eerste Vlaamse
hoogleraar Theaterwetenschappen. Hij was verbonden aan de Universiteit
Antwerpen , maar doceerde ook in Leuven , Amsterdam , en aan toneelschool Studio
Herman Teirlinck. Zo voorzag hij het Vlaamse theater van een wetenschappelijk en
professioneel kader.

Tindemans was ook de man die de banden met het internationale theater
onderhield , waarover hij schreef in het culturele tijdschrift Streven en
theaterblad Etcetera. Zo introduceerde hij Thomas Bernhard , Georg Tabori en
Klaus Peymann in Vlaanderen. Hij was enige tijd president van de International
Association of Theatre Critics ( IATC ) .

Tindemans stond bovendien aan de wieg van het Rotterdamse Ro Theater , en
sinds 1986 was hij de drijvende kracht achter de oprichting van het Vlaams
Theaterinstituut ( VTI ) , waarvan hij de eerste voorzitter werd. In 1994 werd een
goedaardige hersentumor bij hem ontdekt die hem zijn vermaarde spraakvermogen
kostte en hem afasie bezorgde. Daarna trok hij zich terug uit de theaterwereld.


TAIL :
Theater ; Kunst en Cultuur ; Kunst

