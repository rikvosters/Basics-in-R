DOCUMENT : 41 of 78

PAPER : NRC Handelsblad

DATE : December 11, 2002


BYLINE : DOOR ONZE CORRESPONDENT

SECTION : Voorpagina ; Pg. 1

LENGTH : 280 words

DATELINE : GRONINGEN , 11 DEC.

BODY :

HEADLINE : Illegaal Soedanees gezin uit huis gezet

Een Soedanees vluchtelingengezin is gistermorgen op last van de gemeente
Groningen door de politie uit zijn flatwoning op straat gezet. Volgens de
Groningse Werkgroep Vluchtelingen Vrij gebeurde dit met «veel politiegeweld» ,
maar de politie ontkent dit.

Het gezin Mahamad - man , vrouw en kinderen ( 8, 5 en 2 jaar ) - verblijft
sinds augustus 1998 in Groningen. Aan de uitzetting ligt een rechterlijk vonnis
ten grondslag. De Groningse rechtbank bepaalde in oktober dat de familie de
woning moest ontruimen. Volgens de gemeente is het gezin uitgeprocedeerd en
illegaal in het land.

Gistermorgen hadden zich tientallen sympathisanten verzameld om de
uitzetting tegen te houden. H. Alderkamp van de Werkgroep Vluchtelingen Vrij
( WVV ) stelt dat enkele mensen door het trappenhuis zijn gesleept. Daarbij brak
een vrouw haar pols en liepen anderen kneuzingen op. Politiewoordvoerder P.
Boomsma zegt dat «proportioneel geweld» is gebruikt.

Na de uitzetting had de familie een gesprek met burgemeester J. Wallage
( PvdA ) . Wallage zou aldus WVV het gezin twee «non-opties» hebben voorgehouden :
een enkele reis Soedan en in afwachting daarvan vier maanden op kosten van de
gemeente in een hotel of overplaatsing naar het Aanmeldcentrum in Ter Apel. Daar
zou de familie kunnen blijven tot het einde van een nieuw te starten procedure.

Alderkamp stelt dat beide opties «onmogelijk» zijn : «De man hangt wegens
desertie bij thuiskomst een gevangenisstraf van veertien jaar boven het hoofd.
En als ze naar Ter Apel gaan , staan ze na drie dagen weer op straat. Want mensen
die een nieuwe procedure starten , hebben geen recht op opvang.»


TAIL :
Illegalen ; Maatschappij ; Bevolking

