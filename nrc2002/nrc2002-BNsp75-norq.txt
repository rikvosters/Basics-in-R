DOCUMENT : 75 of 80

PAPER : NRC Handelsblad

DATE : December 9, 2002


BYLINE : DOOR ONZE REDACTEUR ERIK OUDSHOORN

SECTION : Sport ; Pg. 17

LENGTH : 894 words

DATELINE : DOETINCHEM , 9 DEC.

BODY :

HEADLINE : Ajax huiswaarts in een bus vol gewonden

Met de wedstrijden tegen AS Roma en PSV van deze week in het vooruitzicht
zag trainer Ronald Koeman zaterdagavond de ene na de andere Ajacied over het
veld strompelen in stadion De Vijverberg van De Graafschap. De spelersbus leek
op de terugweg naar Amsterdam wel een ambulance. Rafael van der Vaart was er het
slechtst aan toe. Hij viel na een half uur uit met een spierscheuring en moet de
twee topwedstrijden van dinsdag en zondag aan zich voorbij laten gaan. En dat
was zeker zo'n grote teleurstelling als het gelijkspel tegen de strijdende
«Superboeren» uit Doetinchem.

Nergens kunnen de schrijvende media de activiteiten bij spelers , trainers en
reserves zo goed volgen als in het verbouwde stadion van De Graafschap. De pers
zit vlakbij de tribune waar de wisselspelers moeten plaatsnemen. Een dug-out
ontbreekt , langs de lijn is alleen plaats voor trainers en verzorgers.
Zaterdagavond was het daarom genieten voor de journalisten , want de hectiek
rondom de «Ajax-bank» was groot.

De reserves van Ajax volgden met moonboots onder de straalkachel van de
tribune de wedstrijd. Al spoedig kreeg Witschge het sein in te vallen voor Van
der Vaart. Hij moest uiteraard eerst van schoeisel wisselen. Van der Vaart bleef
nog zeven minuten met zijn spierblessure doorlopen tot het echt niet meer ging.
Kort daarna raakte doelman Didulica geblesseerd bij een botsing met
Graafschap-spits Zafarin. Reserve-keeper Stekelenburg haastte zich met omkleden ,
deed snel zijn handschoenen aan , maar vergat dat hij nog de veters van zijn
schoenen en broek moest strikken. Assistent-trainer Ruud Krol schoot te hulp en
kleedde Stekelenburg aan of het zijn zoon was. Vervolgens vroeg hij aan Wamberto
om de jonge keeper bij wijze van warming-up wat ballen toe te werpen. De
Braziliaan , die geen goed Nederlands spreekt , begreep er helemaal niets van.

Halverwege de tweede helft hinkte De Jong met een van pijn vertrokken
gezicht langs de lijn. Koeman wilde Ibrahimovic inzetten , maar werd zo gedwongen
Yakubu te laten warmlopen. Ibrahimovic mocht gaan zitten en moest echter even
later weer opstaan toen Sikora niet meer verder kon wegens een knieblessure.
Vanochtend werd bekend dat Sikora dit kalenderjaar niet meer speelt. Maar goed
dat de aangeslagen De Jong in staat was het einde te halen , want Koeman was
natuurlijk door zijn wissels heen. Een aanslag van Smit op de benen van Galasek
beloofde ook niet veel goeds. Maar de Tsjech kon na een lange
blessurebehandeling weer verder.

Koeman verwerkte alle tegenvallers aanvankelijk nogal rustig. Later begon
hij te ijsberen en spuwde hij uit frustratie op de grote tegels. Uiteindelijk
culmineerde de opgekropte spanning in een woede-uitbarsting richting het
arbitrale trio. Zoals in de 83ste minuut toen Mido van het veld werd gestuurd en
Ajax met een man minder moest spelen. De Egyptenaar werd bij de achterlijn door
invaller Van der Kruis aan zijn shirt getrokken. Hij stond op en zou daarbij een
slaande beweging hebben gemaakt naar de speler van De Graafschap. Arbiter
Temmink had het niet gezien , maar zijn grensrechter Arie Brink was gedecideerd :
Mido sloeg. «Die assistent had zeker even een vuiltje in zijn oog» , mopperde
Koeman.

Op de tv-beelden bleek dat Van der Kruis en andere spelers van De Graafschap
een indrukwekkend toneelspel opvoerden. «Het leek wel Hollywood» , zei Mido.
Temmink gaf de fout niet toe. «Op tv kon je niet alles zien» , was zijn verweer.
Temmink was de eerste helft ook al niet foutloos doorgekomen. Toen Smit over de
knie ging bij Bergd[osol]lmo , had hij een strafschop moeten geven.

Koeman had meteen in de gaten dat Mido en zijn elftal in de val waren
getrapt. Hij wilde de grensrechter te lijf gaan , maar werd tegengehouden door de
vierde official. Uiteindelijk volgde een heftige discussie aan de zijlijn met
Temmink. Koeman riskeerde daarbij zelf ook een rode kaart. In zijn rug stonden
al een paar opgewonden supporters van Ajax die zich er ook mee wilden bemoeien.

Mido , de excentrieke spits , met een geblondeerd baardje en bakkebaarden ,
speelde een hoofdrol. Na ruim een kwartier opende hij in een kluwen van spelers
de score. De Graafschap gaf zich allerminst gewonnen en bestreed Ajax met
agressief spel en enorm veel inzet. Het enige antwoord dat het team van
waterdragers kon geven. Toch een teken dat trainer Peter Bosz er nog de wind
onder heeft , al zal moeten blijken of de ploeg dat tegen minder aansprekende
tegenstanders ook kan opbrengen.

Kort na rust kwam de beloning. Na een vrije trap van Schulp tikte Zafarin de
bal over de lijn. Daarbij zag de defensie van Ajax de vrijstaande Bakens , die de
bal kon voorgeven , volledig over het hoofd. Volgens afspraak zou hij bij dit
soort situaties worden bewaakt door Mido. Maar hoe hard Krol langs de zijlijn
ook schreeuwde ( «Midoooo , Midoooo ! » ) , de goaltjesdief stond te dromen voor zijn
eigen doel. «Mido verzaakte op een ongelooflijke manier» , zei Koeman. Koeman had
de pest in en kon zich niet voorstellen dat zijn spelers in gedachten al bij de
wedstrijd van morgenavond tegen AS Roma waren. «De Champions League is aardig ,
maar de prolongatie van het landskampioenschap vind ik belangrijker.»

De Graafschap

1

Ajax

1

Ruststand 0-1. 18. Mido 0-1, 47. Zafarin 1-1. Schds : Temmink. Tsch : 11.000.
Rode kaart : 84. Mido ( Ajax ) . Gele kaart : Smit ( Graafschap ) .


TAIL :
Voetbal ; Sport

