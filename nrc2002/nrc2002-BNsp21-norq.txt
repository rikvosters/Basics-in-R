DOCUMENT : 21 of 80

PAPER : NRC Handelsblad

DATE : December 13, 2002


BYLINE : DOOR ONZE SPORTREDACTIE

SECTION : Sport ; Pg. 16

LENGTH : 412 words

DATELINE : ROTTERDAM , 13 DEC.

BODY :

HEADLINE : Alpenlanden organiseren in '08 EK voetbal ; Oostenrijk en Zwitserland

Oostenrijk en Zwitserland organiseren in de zomer van 2008 het Europees
kampioenschap voetbal. Beide landen kregen de organisatie gisteren van de
Europese voetbalbond toegewezen.

De UEFA moest een keuze maken uit zeven kandidaten : Griekenland en Turkije ,
Schotland en Ierland , Bosnie en Kroatie en de vier Scandinavische landen wilden
het Europees kampioenschap gezamenlijk organiseren. Rusland en Hongarije waren
ook kandidaat.

Na verschillende stemronden kozen de veertien leden van het uitvoerend
comite van de UEFA uiteindelijk voor Oostenrijk en Zwitserland. De alliantie
Turkije en Griekenland zou als laatste zijn afgevallen.

Het is voor de tweede keer dat een Europees kampioenschap voetbal in twee
landen wordt afgewerkt. Nederland en Belgie hadden in 2000 de primeur. Het EK
van 2004 is in Portugal.

De keuze voor Oostenrijk en Zwitserland kwam niet als een verrassing.
Dankzij enkele Zwitserse instellingen konden beide landen 110 miljoen euro voor
het toernooi vrijmaken. Ter vergelijking , het budget van Nederland en Belgie
bedroeg tijdens Euro 2008 ruim zestig miljoen euro. Oostenrijk en Zwitserland ,
die ruim drie miljoen euro in de campagne staken , beschikken over een goede
infrastructuur. De grootste afstand tussen twee speelsteden bedraagt duizend
kilometer. Beide landen werken al met elkaar samen tijdens
wintersportevenementen.

Zwitserland fungeerde eerder dit jaar met succes als gastheer van het EK
voor spelers onder de 21 jaar. Het land organiseerde in 1954 het WK. Oostenrijk
stelde zich in 1996 en 2004 al vergeefs kandidaat voor de organisatie van het
Europees kampioenschap voetbal.

Het toernooi wordt afgewerkt in acht stadions. Bazel , Bern , Geneve en Zurich
zijn de Zwitserse gaststeden. In Oostenrijk wordt in Wenen , Innsbruck ,
Klagenfurt en Salzburg gespeeld. In de laatste twee steden moeten nog stadions
worden gebouwd. Het toernooi biedt plaats aan 1,2 miljoen toeschouwers. Het EK
wordt geopend in Bern , Wenen heeft de finale toegewezen gekregen.

Beide landen beschouwen de organisatie als een opsteker voor de economie. In
Oostenrijk denken ze dat het EK ruim zesduizend nieuwe banen oplevert. De
Zwitsers benadrukken de voordelen voor de toeristenindustrie en de horeca. De
organisatie van het EK is lucratief sinds er zestien landen aan de titelstrijd
mogen deelnemen. Ook Nederland en Belgie kunnen terugzien op een geslaagd EK. De
winst bedroeg ongeveer achttien miljoen euro.


TAIL :
Voetbal ; Sport

