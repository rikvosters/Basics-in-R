DOCUMENT : 16 of 44

PAPER : NRC Handelsblad

DATE : December 12, 2002


BYLINE : D.F.R. BOSWIJK , DEDEMSVAART

SECTION : Opinie ; Pg. 8

LENGTH : 328 words

BODY :

HEADLINE : Sobere tijden

Ik heb mij verbaasd over het hoofdartikel «Sobere tijden» ( NRC Handelsblad ,
30 november ) . Het commentaar gaat uit van discutabele premissen en het natrappen
tegen een voormalig medewerker verdient een rode kaart.

Veronderstelling 1 : bij afname van de groei dienen de collectieve uitgaven
te worden beperkt. Nooit van anticyclisch begroten gehoord ? Ooit iets van de
gedachte achter de Zalmnorm begrepen ? Gaat Nederland , in vergelijking met de
EU-zone , onverantwoord met de overheidsfinancien om ?

Veronderstelling 2 : de kosten voor de zorg vallen onder de collectieve
uitgaven en leggen in toenemende mate een beslag op het BNP. Waarom vallen
verzekeringspremies onder de collectieve lasten ? Wat is de economische ratio
daarvan ? Is het niet zo dat het aandeel van de zorg als percentage van het BNP
de afgelopen jaren juist gedaald is ? Wel met de nodige gevolgen overigens.

Veronderstelling 3 : het budgettaire kader zorg moet worden gehandhaafd.
Waarom meent een liberale krant dat Nederland op het gebied van zorg een
stalinistische planeconomie verdient met een intrinsieke ondoelmatigheid ,
onnodige bureaucratie , rijen wachtenden voor de winkel en met gefrustreerde
medewerkers in de zorg ? Wat is er mis met vraaggestuurde zorg ? Waarom is het
rampzalig als de inhoud en het volume van de zorg door de burgers zelf worden
bepaald ?

Veronderstelling 4 : we mogen blij zijn dat minister Bomhoff is opgestapt.
Omdat er voor het eerst een minister was met een consistent en helder plan om de
bestaande , ernstige , problemen in de zorg aan te pakken ? Heeft Nederland niet
recht op hetzelfde niveau van zorg als onze buurlanden ? Wordt het afserveren van
de voormalige bewindsman gemotiveerd door de toevoeging ( LPF )? Neemt de
redactie , postuum , afstand van standpunten die jarenlang door diezelfde Bomhoff
in haar krant werden verwoord ? Ik vind het weinig doordacht en niet erg chique.


TAIL :
Economie ; Begroting ; Nationale Economie ; Overheidsfinancien

