DOCUMENT : 55 of 201

PAPER : NRC Handelsblad

DATE : December 13, 2002


BYLINE : LOLKE VAN DER HEIDE

SECTION : Economie ; Pg. 9

LENGTH : 273 words

BODY :

HEADLINE : Duikvlucht van Olympic

Olympic Airways balanceert op de rand van de afgrond. De Griekse
luchtvaartmaatschappij kreeg deze week van de Europese Commissie de opdracht
ruim 200 miljoen euro terug te storten in de staatskas. En dat terwijl het
bedrijf al zwaar in de rode cijfers staat ( 75 miljoen verlies in 2001 ) .
Eurocommissaris Loyola de Palacio gaf de Griekse regering en haar
luchtvaartmaatschappij een forse schrobbering. «We moeten oneerlijke
concurrentie voorkomen» , zei ze. «De Commissie garandeert iedereen op de markt
toegang tot gelijke voorwaarden.» En dat is volgens De Palacio in Griekenland
niet het geval : de overheid geeft te veel steun. Zo kreeg Olympic de afgelopen
jaren «aanvullende hulp» van het rijk voor de betaling van 153 miljoen aan
luchthavenbelastingen en bijdragen voor sociale zekerheid van het personeel. Ook
genoot het vliegbedrijf , volgens een berekening uit Brussel , de afgelopen tien
jaar voor 41 miljoen euro aan belastingvoordelen. Allemaal tegen de regels in ,
zo redeneert De Palacio. Olympic moet alles terugbetalen.

De Griekse minister van Transport Christos Verelis meent dat alleen de 41
miljoen moet worden gerestitueerd. De minister blijft bij zijn voornemen Olympic
te privatiseren. Er zijn inmiddels zes biedingen van financiers gekomen voor een
meerderheidsbelang. Maar als De Palacio haast wil maken met de restitutie gaat
Olympic Airways failliet nog voor het in privehanden kan overgaan. Het argument
van de Grieken dat hun «nationale trots in de lucht» zo belangrijk is voor de
verbinding tussen Athene en de vele eilanden is in Brussel aan dovemansoren
gericht.


TAIL :
Luchtvaart ; Verkeer en Vervoer

