DOCUMENT : 83 of 111

PAPER : NRC Handelsblad

DATE : December 10, 2002


BYLINE : DOOR EEN ONZER REDACTEUREN

SECTION : Buitenland ; Pg. 5

LENGTH : 286 words

DATELINE : DEN HAAG , 10 DEC.

BODY :

HEADLINE : Nederlanders tegen snelle uitbreiding EU

Ruim tweederde van de Nederlanders is er op tegen dat de Europese Unie al
binnen twee jaar met tien nieuwe lidstaten wordt uitgebreid. Dit blijkt uit een
onderzoek onder 1.000 mensen in opdracht van het ministerie van Buitenlandse
Zaken , dat vandaag is vrijgegeven.

Zo'n 68 procent van de ondervraagden zou wanneer daarover nu een referendum
was gehouden tegen de uitbreiding hebben gestemd. Slechts 27 procent zou onder
die voorwaarden voor de EU-uitbreiding zijn. Het ziet er in de praktijk niet
langer naar uit dat er in Nederland nog een referendum over de uitbreiding zal
plaatshebben.

Op de EU-top in Kopenhagen later deze week zal naar verwachting de
toetreding van de tien nieuwe lidstaten worden bezegeld. Over twee jaar zullen
ze dan in de EU worden opgenomen. Het onderzoek wees uit dat de steun bij de
Nederlanders voor de uitbreiding aanzienlijk toeneemt als de toetredingsdatum
wordt uitgesteld. Als de uitbreiding pas over vijf jaar plaatsheeft , is nog maar
38 procent van de ondervraagden tegen en 57 procent voor.

De onderzoekers stelden vast dat 82 procent van de ondervraagden van mening
is dat het kabinet opener zou moeten zijn over de uitbreiding van de EU. In
totaal gaf 72 procent aan graag meer informatie te krijgen over deze kwestie.

Een grote meerderheid van 89 procent blijft er intussen van overtuigd dat
het Nederlandse EU-lidmaatschap een goede zaak is. Voor het kabinet is voorts
interessant dat 89 procent van de ondervraagden instemt met zijn benadering om
nieuwe lidstaten die op bepaalde deelterreinen nog niet voldoen aan de
toetredingscriteria op die gebieden van de besluitvorming worden uitgesloten.


TAIL :
Buitenlandse betrekkingen ; Politiek en Staat

