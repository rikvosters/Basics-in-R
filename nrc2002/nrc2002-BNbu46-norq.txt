DOCUMENT : 46 of 111

PAPER : NRC Handelsblad

DATE : December 12, 2002


BYLINE : DOOR ONZE CORRESPONDENTEN

SECTION : Buitenland ; Pg. 5

LENGTH : 694 words

DATELINE : KOPENHAGEN/ISTANBUL , 12 DEC.

BODY :

HEADLINE : Bush voert druk op voor toetreding van Turkije tot EU

De Amerikaanse president George W. Bush heeft gisteren de druk op de
Europese Unie verhoogd om een datum te noemen waarop onderhandelingen over een
EU-lidmaatschap van Turkije kunnen beginnen. Bush belde gisteren voor de tweede
keer binnen enkele weken de Deense premier Anders Fogh Rasmussen , de huidige
EU-voorzitter.

De EU-regeringsleiders willen vanavond tijdens hun diner aan het begin van
de Europese top in Kopenhagen een besluit nemen over Turkije. Rasmussen zei
gisteravond dat Bush hem vertelde dat hij zich niet met Europese interne zaken
wilde bemoeien. Maar de Amerikaanse president vroeg van de EU «een sterk en
positief signaal» voor Turkije. De Deense premier zei dat hij had geantwoord dat
Turkije net als andere kandidaat-landen eerst aan politieke criteria moet
voldoen voordat de EU wil onderhandelen over toetreding.

Rasmussen zei verder vanavond met een voorstel te zullen komen voor een
EU-antwoord op het Turkse verzoek om een concrete onderhandelingsdatum.
Afgelopen dinsdag sprak de meerderheid van de EU-ministers van Buitenlandse
Zaken zich uit voor het Frans-Duitse plan om eind 2004 te bekijken of Turkije
voldoet aan de criteria om medio 2005 met onderhandelingen te beginnen.
Nederland , Zweden en Luxemburg willen liever geen concrete startdatum noemen ,
Groot-Brittannie , Italie , Spanje en Griekenland daarentegen wel. De Turkse
politieke leider Recep Tayyip Erdogan zei gisteren bij aankomst in Kopenhagen te
geloven dat de Europese regeringsleiders vanavond besluiten om al volgend jaar
met Turkije over toetreding tot de EU te gaan onderhandelen.

Morgen begint de Europese top met de eindronde van de onderhandelingen over
toetreding van tien kandidaat-landen tot de EU : drie Baltische landen ( Estland ,
Letland en Litouwen ) , vijf Centraal-Europese landen ( Hongarije , Polen , Slovenie ,
Slowakije en Tsjechie ) en twee eilanden in de Middellandse Zee ( Cyprus en
Malta ) . Rasmussen zei dat de regeringsleiders «flexibiliteit , politieke wil en
een goede dosis politiek realisme» nodig zullen hebben om een goed resultaat te
bereiken.

Op verzoek van secretaris-generaal Kofi Annan van de Verenigde Naties is in
Kopenhagen ruimte gemaakt voor onderhandelingen over hereniging van het gedeelde
Cyprus , die parallel aan de Europese top gevoerd kunnen worden. De Turkse
Republiek Noord-Cyprus gaat niet akkoord met het VN-vredesplan.

Dat heeft de president van de alleen door Ankara erkende republiek , Rauf
Denktas , gisteren gezegd op de Turkse nieuwszender NTV. Daarmee lijkt de kans
verkeken dat de hereniging van het eiland in Kopenhagen bezegeld kan worden.
Naar verwachting zullen de EU-leiders van de Unie in Kopenhagen echter toch
besluiten om «Cyprus» het EU-lidmaatschap aan te bieden , in de praktijk zullen
dan echter alleen de Grieks-Cyprioten van dat lidmaatschap profiteren.

Het was het nakende lidmaatschap van de Europese Unie dat geacht werd stoom
te geven aan het jongste VN-vredesplan van eind november. Met dat lidmaatschap
in het vooruitzicht zouden zowel Grieks- als Turks-Cyprioten wel bereid zijn om
concessies te doen. Denktas reageerde echter direct al negatief op het plan dat
van Cyprus - geinspireerd door de Zwitserse constitutie - een staat wilde maken
met twee «kantons».

Toch gaven waarnemers het plan een kans omdat de nieuwe Turkse regering in
Ankara graag een oplossing voor het probleem-Cyprus leek te willen. Denktas is
voor het overleven van zijn «republiek» zowel militair als financieel
afhankelijk van Turkije en kan daarom de wensen van Ankara niet naast zich
neerleggen. De nieuwe Turkse regering ging er toen nog van uit dat zij in
Kopenhagen de toezegging zou krijgen dat in 2003 formele
toetedingsonderhandelingen zouden kunnen beginnen. Nu dat vooruitzicht lijkt
verbleekt , is Ankara een andere toon gaan gebruiken wat Cyprus betreft.
Waarnemers menen dat Cyprus voor Turkije een troef is om EU-concessies af te
dwingen en daarom zou Turkije momenteel geenszins bereid zijn met een vredesplan
in te stemmen zonder dat daar wat tegenover staat.


TAIL :
Topconferenties ; Binnenlandse politiek ; Buitenlandse betrekkingen ;
Politiek en Staat ; Buitenlandse Betrekkingen

