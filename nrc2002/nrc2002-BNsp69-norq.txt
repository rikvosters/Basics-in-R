DOCUMENT : 69 of 80

PAPER : NRC Handelsblad

DATE : December 9, 2002


BYLINE : DOOR GUUS VAN HOLLAND

SECTION : Sport ; Pg. 19

LENGTH : 637 words

BODY :

HEADLINE : Een relativerende boer ; Ids Postma

Boeren zijn andere mensen. Ze voelen anders , ze denken anders. Alles is
betrekkelijk , behalve de natuur. Ze zien als eersten het gras groeien , ze zien
als eersten de knoppen aan de bomen , ze horen als eersten het geluid van de
dieren in het veld , ze ruiken als eersten de verandering van het weer. Een mens
uit de natuur opent zijn zintuigen om te leren , waar een mens uit de stad zijn
zintuigen sluit om zich te verdedigen. Zo heb ik jaren geleden boeren leren
kennen , zo heb ik jaren boerenzonen en -dochters zien sporten en leren
waarderen , als mensen die zich thuis voelden in de wind , de regen en de kou.

Zo goed ze ook bestand zijn tegen de elementen , zo goed ze ook presteren in
de sportarena , zodra een koe ziek is , een kip van de leg , de sloot te droog of
het land te nat , vergeten ze al die loftuitingen die hun worden toegezwaaid na
weer een titel , een record of een medaille. Dan kan al dat eerbetoon hen
gestolen worden.

Neem nu Ids Postma , Europees kampioen , wereldkampioen en olympisch kampioen
op de schaats. Is hij niet het toonbeeld van een boerensportzoon die niet warm
of koud wordt van een medaille ? Is Ids niet het toonbeeld van een mens die na
een titel of record terugverlangt naar realiteit ? Sport is toch niet meer dan de
zinnen verzetten ? Een sportprestatie is toch niet meer dan een droom ? Dat
beseffen zij.

Hoor Ids relativeren wanneer hij verloren heeft , hoor hem klagen wanneer hij
gewonnen heeft. «Een zieke koe in de stal vind ik belangrijker dan een goede
presentatie op tv» , zei hij al eens. Vraag hem niet om een verklaring voor zijn
goede of slechte schaatsenrijden. Hij zou het immers niet weten. Het ging of het
ging niet. Ids Postma houdt van eenvoud. «Als ik de dingen doe , zoals ik ze doe ,
dan moet het goed zijn.»

Schaatsen is voor hem de belangrijkste bijzaak naast het melkveebedrijf in
het Friese Deersum waarop hij sinds zijn geboorte woont. Zodra het ijs op de
sloot van de boerderij lag , schaatste hij , samen met zijn zusje. Dat moest , dat
hoorde er gewoon bij , vonden zijn ouders. Al vanaf zijn derde weet Ids niet
beter dan dat ijs op de sloot schaatsen betekent : handen op de rug en neus in de
wind , glijdend naar het eeuwige geluk. Nu hij meer onder een dak schaatst dan in
de buitenlucht , hoor je hem wel eens knauwen en klagen : was het maar koud , was
er maar wind , rook het maar naar mest. «Schaatsen is geen voorwaarde om gelukkig
te zijn» , beseft hij , bijna 29 jaar oud.

De schaatswereld waarin Ids zich tegenwoordig beweegt , vol van intriges en
financiele verwikkelingen , is niet zijn wereld. Hij wil hardrijden , daar gaat
het om , en dat hij er veel geld mee verdient komt hem natuurlijk niet slecht
uit. Geld heeft hij immers nodig , een boer die niet kan investeren , heeft een
slechte toekomst. Hij wil zo lang mogelijk hard rijden , maar als het straks niet
meer gaat , dan trekt Ids zich in alle rust en vrede terug op de boerderij die
intussen van hem is geworden , terug tussen de beesten in de natuur van
Friesland.

Hoe lang Ids Postma nog hard schaatst , valt niet te voorspellen. Het kan
maar zo over zijn met hem. Dan is hij er niet meer. Waarschijnlijk heeft hij
zich dan geruisloos teruggetrokken. Geen afscheidstournee , geen feest en geen
toespraken van bestuurders en andere gewichtige mensen. Dan zal het schaatsvolk
van Thialf plotseling beseffen dat die schaatser met de typische stijl niet
meerijdt. Dat scheef hangende lichaam en dat schuine hoofd van die immer
zwoegende schaatser die eens zei : «Als ik in Frankrijk zeg dat ik wereldkampioen
schaatsen ben , zeggen de Fransen : ja , en ik kan goed kaarten.» Want Ids Postma
is anders. Hij is een zoon van het boerenland , waar meer te doen is dan plezier
hebben om een titel , een record of een medaille.

tekening : Siegfried Woldhek


TAIL :
Schaatsen ; Sport ; Wintersport

