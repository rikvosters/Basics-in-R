DOCUMENT : 62 of 79

PAPER : NRC Handelsblad

DATE : December 10, 2002


BYLINE : DOOR MARJOLEINE DE VOS

SECTION : Kunst ; Pg. 10

LENGTH : 472 words

BODY :

HEADLINE : Over hoe beschavingen zelfmoord plegen

Feit & fictie , een heldere titel voor een tijdschrift , heeft als ondertitel
«tijdschrift voor de geschiedenis van de representatie». Dat klinkt iets minder
helder , maar het geeft wel een goede indruk van waar dit tijdschrift zich mee
bezig houdt. Veel artikelen gaan over de met de geschiedenis mee veranderende
menselijke blik , over hoe wij ons tot de geschiedenis verhouden , over hoe
kunstwerken zich staande houden in verschillende tijden.

Feit & fictie heeft een hele tijd stil gelegen. Een maand geleden verscheen
ineens het herfstnummer van 2001 en afgelopen week werd dat gevolgd door het
winternummer 2001/2002, dus het tijdschrift ligt een jaar achter. Wat voor wie
zich met geschiedenis bezig houdt geen groot probleem is.

Beide nummers staan tjokvol interessante stukken , die soms echter wel eens
wat «dicht» geschreven zijn. Zo is er , in het laatste nummer , De pijn van
Prometheus , van de hoogleraar intellectuele en theoretische geschiedenis Frank
Ankersmit , dat laat zien hoe «wij» , de mensheid , soms het verleden «vergeet» ,
dat wil zeggen achter zich laat. Hij geeft als voorbeelden de Franse revolutie ,
de ontkerstening , de industriele revolutie. Hoewel men geschiedenis over het
algemeen als identiteit beschouwt , stoot de mens de christelijke , feodale ,
pre-industriele wereld van zich af - en daarmee wordt zijn identiteit bepaald
door het besef daar niet langer van dat verleden deel uit te maken. Ankersmit
spreekt zelfs van «de suicide van beschavingen» , omdat een deel van de
beschaving bewust omgebracht en afgestoten moet worden.

Hoewel zijn betoog fascinerend is , moet men hier en daar moeite doen om hem
te volgen. Wellicht is zijn iets academische stijl daar debet aan. Maar zoals
gezegd , zijn artikel is alleszins de moeite waard.

Steeds weer kijkt men in Feit & fictie kritisch naar onze omgang met het
verleden die alles te maken heeft met onze zienswijzen in het heden. Die blik
kan bijvoorbeeld ook leiden tot een pleidooi voor radicale vernieuwing van het
Rijksmuseum , zoals hoogleraar architectuurgeschiedenis Auke van der Woud in het
winternummer laat zien. Hij meent dat als we de toch al hybridische schepping
van Cuypers willen bewaren , dat dan vooral de boodschap van Cuypers tot de
boodschap van het Rijksmuseum zal worden en hij maakt aannemelijk dat het maar
de vraag is of dat is wat we willen. Ook vindt hij het vertederd praten over
«onze nationale schatkamer» niet de beste manier om tegen gebouw en collectie
van het rijksmuseum aan te kijken , het «om onduidelijke redenen» meest nationale
monument van alle nationale monumenten.

Het is , kortom , een zegen dat Feit & fictie weer uit zijn as herrezen is.

Feit & fictie nr. 2 en 3 jrg. 2001. Historische uitgeverij , Groningen. Prijs
Euro 15.


TAIL :
Geschiedenis ; Tijdschriften ; Media ; Pers ; Kunst en Cultuur

