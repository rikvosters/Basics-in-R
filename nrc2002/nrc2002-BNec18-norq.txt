DOCUMENT : 18 of 201

PAPER : NRC Handelsblad

DATE : December 14, 2002


BYLINE : DOOR EEN ONZER REDACTEUREN

SECTION : Economie ; Pg. 11

LENGTH : 378 words

DATELINE : ROTTERDAM , 14 DEC.

BODY :

HEADLINE : Monti twijfelt over aankoop Vendex KBB ; Overname Brico in gevaar

Europees commissaris Monti ( Mededinging ) gaat voorlopig niet akkoord met de
doorverkoop door winkelconcern Vendex KBB van een deel van de Belgische keten
van doe-het-zelf-zaken Brico.

Afgelopen voorjaar nam Vendex KBB ( onder meer Vroom & Dreesmann , Hema ,
Praxis , M&S Mode ) voor 505 miljoen euro winkelketen Brico over van de Belgische
holding GIB , maar behield daarbij alleen de 97 Belgische doe-het-zelfzaken. In
dezelfde deal verkocht Vendex KBB voor 342 miljoen euro de Franse , Spaanse en
Portugese Brico-winkels meteen door aan de Franse holding Leroy Merlin.

Monti liet gisteren weten dat ook de nationale fusie-autoriteiten in
Frankrijk , Spanje en Portugal moeten instemmen met de overname. De
eurocommissaris vreest voor een te dominante marktpositie in de drie landen na
de overname van de winkels door Leroy Merlin. «De drie mededingingsautoriteiten
zijn het best in staat om de impact te beoordelen» , aldus de commissaris in een
verklaring. De overname door Vendex KBB zelf van de 97 Belgische Brico-winkels
stuit niet op bezwaren van Monti.

Bij de overweging van Monti speelt ook een rol dat Leroy Merlin een
meerderheidsbelang heeft in hypermarktketen Auchan , die doe-het-zelfartikelen
aanbiedt in Frankrijk en Spanje. Bovendien opent Auchan binnenkort zijn eerste
filialen in Portugal. Monti vermoedt dat de combinatie Auchan-Brico in deze drie
landen een te groot marktaandeel zou krijgen , waardoor de vrije concurrentie in
gevaar komt. In Frankrijk zou Leroy Merlin marktleider worden. In Spanje , waar
Brico opereert onder de naam Aki , zou het de doe-het-zelfmarkt bijna geheel in
handen krijgen. Overigens is Aki nu al de grootste distributeur van
klusmateriaal in Portugal.

Monti heeft de drie nationale mededingingsautoriteiten gevraagd om een
beslissend oordeel te geven over de gedeeltelijke doorverkoop van Brico aan
Leroy Merlin , waarachter de rijke Franse familie Mulliez schuilgaat. Monti heeft
geen problemen met de overname van de Belgische Brico-filialen door Vendex KBB ,
omdat het Nederlandse bedrijf bij de zuiderburen nu nog niet actief is op markt
voor klusmaterialen. Vendex KBB was gisteravond niet bereikbaar voor commentaar.


TAIL :
Detailhandel ; Concurrentie ; Economie ; Bedrijfsleven ; Bedrijfstakken ;
Handel

