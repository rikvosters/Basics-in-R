DOCUMENT : 9 of 111

PAPER : NRC Handelsblad

DATE : December 14, 2002


BYLINE : DOOR ONZE CORRESPONDENT HANS BUDDINGH«

SECTION : Buitenland ; Pg. 4

LENGTH : 531 words

DATELINE : KOPENHAGEN , 14 DEC.

BODY :

HEADLINE : Nederland rekent zich ook tevreden

Net als bij de Europese top van oktober in Brussel had premier Balkenende
ook voor de top van Kopenhagen z'n beste ambtelijke expertise op financieel
gebied gemobiliseerd. Ook voor Nederland telt het politieke en historische
belang van de EU-uitbreiding met tien nieuwe lidstaten , maar tot het laatste toe
moest erop worden toegezien dat het niet teveel gaat kosten. Wat heeft
Balkenende gerealiseerd ?

De Nederlandse wens om het landbouwbeleid nu snel te hervormen , omdat de
uitgaven na uitbreiding door directe inkomenssteun aan overwegend Poolse boeren
uit de hand dreigen te lopen , sneuvelde al bij de top van Brussel. Wel kwam er
een op voorspraak van Nederland aangescherpt plafond voor de EU-landbouwuitgaven
na 2006, wanneer de huidige financiele EU-afspraken aflopen , op het huidige
niveau van zo'n 40 miljard euro per jaar. Dat dwingt volgens deskundigen
landbouwhervormingen af , omdat straks veel meer lidstaten het beschikbare geld
moeten delen.

In Kopenhagen is voor de periode 2004-2006 40,8 miljard euro voor de tien
aanstaande lidstaten uitgetrokken , ofwel 1,5 miljard meer dan de 39,3 miljard
waarover de regeringschefs in oktober een akkoord bereikten. Daarnaast mag Polen
1 miljard euro aan Europese structuurfondsen als kasgeld voor z'n
overheidsbudget gebruiken , bijvoorbeeld voor verhoging van inkomenssteun aan
boeren. Dit geld was al voor Polen gereserveerd.

Balkenende zei dan ook dat dit »geen gevolgen heeft voor de betaling door
Nederland en de EU«. Volgens hem past de aanwending van structuurgeld voor
budgetsteun bovendien in de Nederlandse visie dat een eind moet komen aan het
»rondpompen« van Brussels geld via de bureaucratische rompslomp van projekten.
Armere lidstaten zouden beter rechtstreeks kunnen profiteren.

Nederland wilde begin deze week tijdens een EU-ministersbijeenkomst als
enige lidstaat nog vasthouden aan het in oktober afgesproken pakket van 39,3
mijard euro voor de tien kandidaat-lidstaten. Een groot deel van de verhoging
met 1,5 miljard is bestemd voor grensbewaking in het kader van het
Schengen-akkoord. »En dat is ook in het belang van Nederland.« Voor Nederland
telt ook dat de in Kopenhagen op tafel gelegde extra's eenmalige posten zijn.
Bovendien blijft het totale pakket van 40,8 miljard nog 1,7 miljard onder het
financiele plafond dat de regeringschefs in 1999 op de EU-top van Berlijn voor
de EU-uitbreiding vaststelden. Die marge is niet toevallig. De tien
kandidaat-lidstaten dragen in 2004 precies 1,7 miljard minder aan Brussel af ,
omdat ze niet volgens het aanvankelijke plan op 1 januari 2004 maar op 1 mei
2004 toetreden. Dat voordeel is volgens Nederland en andere lidstaten door de
kandidaten te gemakkelijk onder tafel geveegd. Van de 1,5 miljard euro die de
tien aanstaande lidstaten er sinds de top van Brussel bijkregen komt 5 procent
voor rekening van Nederland. Maar premier Balkenende wilde van de top in
Kopenhagen niet reduceren tot een rekensommetje. »Wat verdeeld was in Europa is
tot eenheid gebracht« , zo onderstreepte hij.


TAIL :
Landbouw ; Buitenlandse betrekkingen ; Overheidsfinancien ; Economie ;
Nationale Economie ; Politiek en Staat ; Bedrijfstakken ; Agrarische Sector

