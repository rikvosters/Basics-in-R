DOCUMENT : 77 of 123

PAPER : NRC Handelsblad

DATE : December 11, 2002


BYLINE : DOOR EEN ONZER REDACTEUREN.

SECTION : Binnenland ; Pg. 3

LENGTH : 246 words

DATELINE : ROTTERDAM , 11 DEC.

BODY :

HEADLINE : Twee nieuwe stroomstoringen

In Barendrecht en Albrandswaard heeft zich vannacht een stroomstoring
voorgedaan. Het probleem is inmiddels grotendeels opgelost. Ook in delen van de
Haarlemmermeer en Hoofddorp viel de elektriciteit gisteren bijna anderhalf uur
uit.

De storing in de wijk Carnisselande en op een bedrijventerrein in
Barendrecht en in de wijk Portland bij Albrandswaard ontstond om 01.45 uur
vannacht door een brand in een transformatorhuis in Rotterdam-Zuid. Twee van de
drie transformators raakten beschadigd. Direct na de brand kwamen politie ,
brandweer en andere organisaties gezamenlijk in actie om de ernst van de
situatie in te schatten en maatregelen te nemen. Door de storing zaten ook het
Rotterdamse Zuiderziekenhuis en de Daniel den Hoedkliniek zonder stroom. Zij
schakelden over op noodaggregaten. De storing had uiteindelijk geen ernstige
gevolgen , laat een politiewoordvoerder weten.

In Barendrecht en Albrandswaard hebben 11.600 mensen sinds tien uur
vanochtend weer stroom , zegt een woordvoerder van energieconcern Eneco. Alleen
een deel van het Barendrechtse bedrijventerrein zou vandaag nog enkele uren
zonder stroom moeten doen. «Daar komen noodaggregaten» , aldus de woordvoerder.

Een tweede storing legde gisteravond van 17.45 tot 19.00 uur delen van de
Haarlemmermeer en Hoofddorp plat. De storing aldaar ontstond door een
overbelaste transformator.

Energiebedrijf NUON onderzoekt nog wat de oorzaak daarvan was.


TAIL :
Energievoorziening ; Economie

