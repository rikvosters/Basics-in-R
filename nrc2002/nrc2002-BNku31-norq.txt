DOCUMENT : 31 of 79

PAPER : NRC Handelsblad

DATE : December 11, 2002


BYLINE : DOOR DANA LINSSEN

SECTION : Kunst ; Pg. 11

LENGTH : 373 words

BODY :

HEADLINE : Kerst in een verrot , wanhopig New York

Al na vijf minuten toont Abel Ferrara de geblondeerde Drea de Matteo , bekend
uit de televisieserie The Sopranos , al niet meer als de mooie vrouw die zij is.
Het daglicht tekent haar gezicht , de romantische setting waarin ze met haar
echtgenoot en dochtertje vlak voor kerst in een koetsje door New York rijdt is
vals. Abel Ferrara kan als geen ander de dag naakt en koud laten voelen en de
nacht en alles wat nachtzwart is aan het leven welkom en spannend.

Na twee mindere films , waarin de verlokkingen van de schaduwzijde van het
bestaan ( in de vorm van een levenslange drugsverslaving ) hem artistiek
verlamden , is hij nu weer terug op het niveau van zijn cynische films als Bad
Lieutenant ( 1992 ) en The Funeral ( 1996 ) , die ook in Nederland dankzij
hoofdrollen voor respectievelijk Harvey Keitel en Christopher Walken gehoor
vonden.

Ook in 'R Xmas is Ferrara de deels dweepzieke deels verontwaardigde
chroniqueur van een verrot , wanhopig New York , waarin mensen die niets meer te
verliezen hebben zoeken naar zin en verlossing. Hij is de verloren zoon van
Martin Scorsese.

Ferrara vertelt zijn verhaal vooral met de camera , die gefascineerd volgt
hoe het naamloze echtpaar in de hoofdrol na hun dickensiaanse kersttafereel
afdaalt in de drugsonderwereld. Snijden , wegen , verpakken , Ferrara filmt handen
en ogen , monden die roken en praten over zinloze dingen uit een andere wereld :
familie , cadeautjes. Bij Ferrara weet je bovendien nooit of er meel in hele en
halve grammen wordt verwerkt of echte cocaine.

'R Xmas wordt nadrukkelijk als een historische film gepresenteerd. Het is
een episode uit een geschiedenis die in 1993 begon , toen de eerste zwarte
burgemeester van New York , David Dinkins , de corruptie in het politiecorps
aanpakte.

We weten dankzij Ferrara allang dat er niet zoiets als een goede of een
slechte agent bestaat. Ditmaal laat de regisseur ons in de dagen voor zijn
donkere kerst ook afvragen of een slechte agent een beschermengel kan zijn.

'R Xmas. Regie : Abel Ferrara. Met : Ice-T , Drea de Matteo , Lillo Brancato jr ,
Victor Argo , Naomi Morales , Lisa Valens , Janis Corsair , Frank Cuervo. In :
Cinerama , Amsterdam ; Lux , Nijmegen ; Filmhuis Leeuwarden.


TAIL :
Film ; Kunst en Cultuur ; Kunst

