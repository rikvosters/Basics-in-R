DOCUMENT : 38 of 111

PAPER : NRC Handelsblad

DATE : December 12, 2002


BYLINE : DOOR ONZE CORRESPONDENT

SECTION : Buitenland ; Pg. 4

LENGTH : 377 words

DATELINE : TEL AVIV , 12 DEC.

BODY :

HEADLINE : Beilin en Dayan weg uit partij

De Israelische duiven Yossi Beilin en Yael Dayan zijn gisteren uit hun
Arbeidspartij overgestapt naar de linksere Burgerrechten ( Meretz ) partij nadat
ze op een onverkiesbare plaats waren gezet op de kandidatenlijst voor de
parlementsverkiezingen van 28 januari. De verschuiving naar rechts wat betreft
de Palestijnse kwestie in de Arbeidspartij deed zich eerder deze week ook voor
in de regerende Likudpartij van premier Ariel Sharon. Aanhangers van ex-premier
Benjamin Netanyahu wisten aanhangers van Sharon op enkele plaatsen op de
kandidatenlijst te overvleugelen. Netanyahu voert in Likud oppositie tegen
Sharons opvatting dat Israel voor vrede met de Palestijnen moet berusten in de
stichting van een kleine , volledig aan Israel ondergeschikte Palestijnse staat.

In de Arbeidspartij kreeg bij de interne verkiezingen voor de plaatsen op de
lijst oud-minister Yossi Beilin , een van de architecten van het akkoord van Oslo
en nog steeds vurig voorstander van de stichting van een Palestijnse staat , geen
voet aan de grond. Hij belandde evenals Yael Dayan , dochter van wijlen minister
van Defensie Moshe Dayan , op een onverkiesbare plaats.

Beilin en Dayan vonden politiek onderdak bij de Burgerrechtenpartij , die pal
staat voor de stichting van een Palestijnse staat en voor verdeling van
Jeruzalem. Beilin en Dayan komen respectievelijk op de elfde en twaalfde plaats
op de lijst van de Burgerrechtenpartij. Partijleider Yossi Sarid beschouwt hun
overstap als een verduidelijking van de Israelische politiek. De kiezers kunnen
volgens hem nu kiezen tussen links en rechts , waarbij hij de Arbeidspartij aan
de rechterkant van het centrum situeert.

In de Arbeidspartij heeft de havik Benjamin Ben Eliezer , ex-minister van
Defensie en ex-partijleider , zich versterkt ten opzichte van Amram Mitzna , de
nieuwe partijleider. Mitzna is voor de stichting van een Palestijnse staat
binnen een jaar en is bereid daarvoor grote territoriale concessies te doen.
Indien dat niet lukt , bepleit hij snelle eenzijdige afscheiding van de
Palestijnen. Voor een regering van nationale eenheid loopt hij niet warm.


TAIL :
Binnenlandse politiek ; Politieke partijen ; Recht ; Politiek en Staat ;
Staatsrecht ; Gemeenten ; Binnenlandse Politiek ; Lokale Politiek

