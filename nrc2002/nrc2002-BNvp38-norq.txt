DOCUMENT : 38 of 78

PAPER : NRC Handelsblad

DATE : December 12, 2002


BYLINE : DOOR ONZE KUNSTREDACTIE

SECTION : Voorpagina ; Pg. 1

LENGTH : 335 words

DATELINE : ROTTERDAM , 12 DEC.

BODY :

HEADLINE : Fuchs vertrekt bij Stedelijk Museum

Rudi Fuchs vertrekt «binnen afzienbare tijd» als directeur van het Stedelijk
Museum in Amsterdam. Een woordvoerder van het Stedelijk heeft dit vanmorgen
bevestigd. Naar verluidt stapt ook zakelijk directeur Stevijn van Heusden op.

Fuchs is per september 2003 voor twee jaar benoemd tot gastdocent aan de
Universiteit van Amsterdam. Hij wordt de eerste gastdocent kunstpraktijk voor
studenten van de UvA , de Amsterdamse Hogeschool voor de Kunsten en de Rietveld
Academie. Onder de titel «State of the Art» zal Fuchs masterclasses en lezingen
geven waarin reflectie op de kunstpraktijk centraal staat.

Fuchs ( 1942 ) , eerder directeur van het Van Abbemuseum in Eindhoven en het
Haags Gemeentemuseum , trad op 1 februari 1993 aan als directeur van het
Stedelijk Museum als opvolger van Wim Beeren. Hij werd door het Amsterdamse
College van B en W als enige kandidaat voorgedragen , nadat hij in 1984 na een
lange openbare strijd door Beeren was gepasseerd.

Bij Fuchs« aantreden was het al de bedoeling dat het Stedelijk ingrijpend
zou worden gerenoveerd ; een operatie die tot op heden niet heeft plaatsgehad.
Fuchs» directeurschap heeft in het teken gestaan van een lange reeks
uitbreidingsplannen die werden aangenomen , uitgesteld en afgeblazen. Toen Fuchs
in 1999 voorstelde auto-importeur Audi een nieuwbouwvleugel te laten betalen in
ruil voor het etaleren van auto's in het museum , stuitte hij op felle tegenstand
van de gemeenteraad. Pogingen om bij het rijk extra geld voor het Stedelijk los
te krijgen , liepen op niets uit. In 2000 werd Van Heusden tot zakelijk directeur
naast Fuchs benoemd.

Dit najaar lanceerde wethouder van Cultuur H. Belliot een plan om het
Stedelijk naar de Zuidas te verhuizen. Fuchs liet blijken hier fel tegen te
zijn , waarop wethouder van Financien Dales hem «niet meer de juiste man op de
juiste plaats» noemde. Onlangs besloot het college dat het Stedelijk voor 57,6
miljoen euro vanaf januari 2004 zal worden verbouwd en uitgebreid.


TAIL :
Musea en galerieen

