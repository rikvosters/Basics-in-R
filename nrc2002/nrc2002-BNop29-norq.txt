DOCUMENT : 29 of 44

PAPER : NRC Handelsblad

DATE : December 11, 2002


BYLINE : DOOR ONZE REDACTEUR JOS VERLAAN

SECTION : Opinie ; Pg. 7

LENGTH : 298 words

DATELINE : DEN HAAG , 11 DEC.

BODY :

HEADLINE : Gemeenten : beperk opvang asielzoekers

Gemeenten staken per juni 2003 elke opvang van uitgeprocedeerde
asielzoekers. Ook worden kerken en anderen die opvang bieden , niet meer
ondersteund. Uitgeprocedeerde asielzoekers kunnen tot die tijd terugkeer naar
het land van herkomst voorbereiden. Gemeenten mogen reeds gestarte
ontruimingsprocedures opschorten voor asielzoekers die dit doen.

Dat schrijft een projectgroep van de Vereniging van Nederlandse Gemeenten
( VNG ) , ambtenaren van justitie en het Centraal Orgaan Opvang Asielzoekers ( COA )
in een conceptadvies dat vrijdag in het kabinet wordt besproken.

Opschorting van ontruimingsprocedures wordt beschouwd als een «handreiking»
van Justitie , zo staat in het conceptadvies. «Deze ( ... ) zal moeten betekenen
dat de VNG en de gemeenten het terugkeerbeleid naar behoren en tijdig uitvoeren
en daarna geen enkele vorm van alternatieve opvang door kerkelijke en andere
instanties ondersteunen.» Na juni 2003 is de opvang van uitgeprocedeerde
asielzoekers voor rekening van het rijk. Ze worden overgebracht naar centrale
«uitzetcentra» waar ze worden opgesloten in afwachting van , desnoods ,
onvrijwillige uitzetting.

De projectgroep adviseert ook om afgewezen asielzoekers die in Nederland hun
beroep mogen afwachten , onder te brengen in rijksvoorzieningen. Over de opvang
van afgewezen asielzoekers die met nieuwe bewijzen komen voor rechtmatig
verblijf in Nederland , is de projectgroep verdeeld. Het COA wil hen opvangen ,
ambtenaren van IND en Justitie zijn bang voor aanzuigende werking.

Volgens de Groningse wethouder Wichter Pattje is de afspraak om steun aan
particuliere instellingen te staken , afhankelijk van de vraag of het rijk er
inderdaad in slaagt om zelf opvang te regelen.


TAIL :
Asielzoekers ; Maatschappij ; Bevolking ; Migratie ; Vluchtelingen

