DOCUMENT : 17 of 123

PAPER : NRC Handelsblad

DATE : December 13, 2002


BYLINE : DOOR ONZE CORRESPONDENT

SECTION : Binnenland ; Pg. 3

LENGTH : 415 words

DATELINE : NEW DELHI , 13 DEC.

BODY :

HEADLINE : Hindoe-extremist wint verkiezingen in Indiase Gujarat

De verkiezingen in de Indiase deelstaat Gujarat zijn gisteren door de
hindoe-nationalistische partij BJP gewonnen. Dat was min of meer verwacht , maar
de lokale leider van de BJP , Narendra Modi , had gerekend op een tweederde
meerderheid , omdat hij zwaar had ingespeeld op het sentiment dat Gujarat voor
eens en voor altijd moest «afrekenen» met de moslims die in februari dit jaar in
het plaatsje Godhrat een treinwagon met hindoepelgrims in brand staken en
daarbij 56 mensen ombrachten. De pogroms van hindoes tegen moslims die hierna
volgden , eisten minstens tweeduizend levens. Narendra Modi kreeg echter slechts
een gewone meerderheid , volgens de eerste schattingen van 58 procent.

Modi ( 52 ) staat bekend als een hindoe-extremist die het roer wil overnemen
van meer gematigde BJP-leiders als premier Atal Bihari Vajpayee ( 76 ) en
vice-premier L.K. Advani ( 73 ) . Daarom wilde hij in een van de weinige deelstaten
waar de BJP de macht heeft ( in de meeste andere dertig deelstaten en provincies
regeren vrij ingewikkelde coalities van lokale en regionale partijen ) een
zodanige positie behalen dat de centrale regering in Delhi niet meer om hem heen
kon. Die positie haalde hij dus niet.

De verkiezingen verliepen opvallend vreedzaam , mede dankzij de aanwezigheid
van een grote militaire macht in de gescheiden gebieden waar hindoes en moslims
wonen. 10 procent van de 50 miljoen mensen van Gujarat is moslim. Ook de opkomst
was onverwacht groot : wel 63 procent. De mensen hadden na alle gewelddadigheden
van dit jaar de hoop op de politiek nog niet verloren.

Zeker op de politiek van Narendra Modi , die steeds aanspoort tot haat en
geweld en de aanvallen van de hindoe-meutes in moslimgebieden niet tegenhoudt.
Dit had tot grote toorn geleid van premier Vajpayee , die zelfs in het buitenland
zei zich diep te schamen voor wat in Gujarat was gebeurd. Maar premier Vajpayee
weigerde Narendra Modi te ontslaan als eerste minister van Gujarat , omdat de
druk op de premier van meer extremistische kanten te groot was.

Door de overwinning van Modi in Gujarat is de positie van de gematigden
binnen de hindoe-nationalisten verder verzwakt , maar er dreigt geen onmiddellijk
gevaar. Het gevaar is misschien groter van de kant van de Congrespartij , die met
een vrij onbekende en zwakke kandidaat meer dan een kwart van de stemmen kon
halen in een deelstaat waar het Congres kansloos werd geacht.


TAIL :
Binnenlandse politiek ; Verkiezingen ; Recht ; Politiek en Staat ;
Staatsrecht

