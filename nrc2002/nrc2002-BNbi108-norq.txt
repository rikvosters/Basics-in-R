DOCUMENT : 108 of 123

PAPER : NRC Handelsblad

DATE : December 9, 2002


BYLINE : DOOR ONZE CORRESPONDENT

SECTION : Binnenland ; Pg. 7

LENGTH : 320 words

DATELINE : GOUTUM , 9 DEC.

BODY :

HEADLINE : Reddingactie grutto begint in Friesland

Boeren , vogelwachters , jagers , Staatsbosbeheer ( SBB ) en «It Fryske Gea» ( Het
Friese Landschap ) gaan samenwerken om de grutto te redden. In Friesland zijn
daarvoor gisteren drie gruttokringen ( «skriezekrites»- skries is het Friese
woord voor grutto ) opgericht , de eerste in het land. Het aantal grutto's in
Nederland is de laatste tien jaar met de helft afgenomen. Nederland telt nu nog
60.000 broedparen , waarvan een derde zich in Friesland bevindt. Meer dan de
helft van de wereldpopulatie broedt in ons land. De oorzaak van de afname ligt
in intensieve bemaaiing , een te laag grondwaterpeil en vermindering van het
aantal open ruimtes , het roven van grutto-eieren door zwarte kraai en vos en de
jacht op de vogel in zuidelijke landen. De kringen willen vier keer per jaar
bijeenkomen voor overleg. Belangrijk is dat alle partijen zich verplichten om
weidevogelbeheer prioriteit te geven. Vogelwachters tellen en inventariseren de
nesten , boeren maaien hun weilanden gefaseerd , zodat gruttokuikens naar hoger
gras kunnen uitwijken , en plaatsen nestbeschermers. Gepleit wordt , indien nodig ,
voor bejaging van vossen en kraaien.

«De kringen zijn veldlaboratoria voor de vernieuwing van weidevogelbeheer» ,
verklaarde voorzitter R. Cazemier van de vereniging Boeren Natuur. Daarbij zijn
in Noord-Nederland 1.500 boeren aangesloten die bij het bewerken van hun land
rekening houden met weidevogels ( agrarisch natuurbeheer ) . Van voorzitter A.
Osinga van de Bond van Friese Vogelbeschermingswachten ( BFVW ) moeten agrariers
«gruttovriendelijk boeren». Daarbij maken boeren afspraken over flexibele data
om te maaien.

Uit wetenschappelijk onderzoek , dat dit weekend werd gepresenteerd , blijkt
dat dit agrarisch natuurbeheer in de meeste gevallen een positieve uitwerking
heeft op de stand van grutto , kievit , tureluur en scholekster.

Grutto ( Foto Martijn de Jonge )


TAIL :
Dierenbescherming ; Natuur en Milieu

