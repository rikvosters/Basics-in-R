DOCUMENT : 101 of 123

PAPER : NRC Handelsblad

DATE : December 10, 2002


BYLINE : DOOR ONZE POLITIEKE REDACTIE

SECTION : Binnenland ; Pg. 2

LENGTH : 466 words

DATELINE : DEN HAAG , 10 DEC.

BODY :

HEADLINE : Nawijn : Kamer is heel belangrijk

Demissionair minister van Vreemdelingenzaken Nawijn heeft gisteren afstand
genomen van zijn eerdere , algemeen als laatdunkend beschouwde opmerkingen over
de Tweede Kamer.

Nadat demissionair premier Balkenende hem 's middags had gesommeerd zijn
uitspraak dat de Tweede Kamer «een groot ritueel» is , terug te nemen , liet
Nawijn gisteravond via radio en tv weten dat zijn opmerkingen over de
volksvertegenwoordiging niet laatdunkend bedoeld waren. «De Tweede Kamer is een
heel belangrijk orgaan» , verklaarde Nawijn tegenover het tv-programma Den Haag
Vandaag. Hij zou slechts voor een andere werkwijze van de Kamer hebben gepleit ,
omdat er nu «te weinig gesproken wordt over de onderwerpen waar de burgers zich
mee bezighouden». Voorts had hij willen aangeven dat de procedures in de Kamer
soms zo ingewikkeld zijn , dat hij ze als minister nog maar net onder de knie had
toen het kabinet viel.

Nawijn deed zijn oorspronkelijke uitspraken zaterdag op het congres van zijn
partij , de LPF , waar hij afstand deed van het lijsttrekkerschap bij de
verkiezingen op 22 januari. Vorige maand was Nawijn al eens door de
demissionaire premier en in de Kamer tot de orde geroepen , omdat hij een
pleidooi voor herinvoering van de doodstraf had gehouden. Deze crisis rond zijn
persoon werd bezworen doordat Nawijn in de Kamer verzekerde dit pleidooi niet
als demissionair minister te hebben gedaan , en evenmin als lijsttrekker , maar
slechts «als mens». De SP-fractie is van zins Nawijn voor het jongste incident
weer naar de Kamer te roepen.

Na Nawijns toelichting over zijn jongste uitspraken «is voor mij de kous
af» , aldus Balkenende gisteren op een CDA-bijeenkomst. Hij noemde Nawijns
uitlatingen «niet verstandig». Het is zeer ongebruikelijk dat ministers zich
laatdunkend uitlaten over het parlement - dat immers het orgaan is dat de
regering moet controleren.

In de loop van de dag had Nawijn om zijn uitspraak inmiddels van meerdere
kanten kritiek ontvangen. Zijn partijgenoot demissionair minister De Boer
( Verkeer ) liet weten «niet gelukkig» te zijn met Nawijns uitlatingen. «Ik deel
zijn opvatting niet. Dit was meer iets voor de late avond met de benen op
tafel». Kamervoorzitter Weisglas verweet Nawijn «weinig begrip voor staatkundige
verhoudingen en lak aan de kiezers». VVD-leider Zalm keurde Nawijns uitlatingen
af : «Hoe zinvol het Kamerwerk is , hangt vooral af van wat je er zelf van maakt.
Bij mijn partij nemen we de Kamer juist heel serieus.» Zalm zei het opmerkelijk
te vinden dat Nawijn opnieuw omstreden uitspraken heeft kunnen doen , zonder die
vooraf te hebben afgestemd met de premier. Op de vraag of Nawijn om zijn jongste
uitlatingen zou moeten aftreden , zei Zalm : «Ach , het zijn de nadagen van dit
kabinet.»


TAIL :
Parlement ; Recht ; Politiek en Staat ; Staatsrecht

