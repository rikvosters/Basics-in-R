DOCUMENT : 39 of 111

PAPER : NRC Handelsblad

DATE : December 12, 2002


BYLINE : DOOR EEN ONZER REDACTEUREN

SECTION : Buitenland ; Pg. 6

LENGTH : 351 words

DATELINE : DEN HAAG , 12 DEC.

BODY :

HEADLINE : Nederland versterkt politie op Antillen

Tien Nederlandse rechercheurs gaan op korte termijn de politie op de
Nederlandse Antillen versterken. Het gaat hierbij vooral om de aanpak van
terrorisme , illegale migratie , georganiseerde criminaliteit en drugssmokkel. Dat
verklaarde demissionair minister Remkes ( Binnenlandse Zaken en
Koninkrijksrelaties , VVD ) gisteravond , tijdens de behandeling van zijn begroting
in de Tweede Kamer.

Net als een meerderheid van de fracties in de Tweede Kamer stoort het Remkes
dat de Nederlandse Antillen en Aruba onvoldoende doelmatig omgaan met de gelden
die vanuit Nederland daar naartoe gaan. Het irriteert hem ook dat afspraken niet
worden nagekomen. «De tijd van pappen en nathouden is voorbij» , waarschuwde de
minister. «Ik wil meetbare prestaties en als het niet meetbaar is , dan komt er
geen geld».

Remkes noemde als voorbeeld het feit dat de beide landsdelen niet meebetalen
aan de kustwacht bij de eilanden , terwijl dat wel was afgesproken.

GroenLinks-woordvoerder Rosenmoller , die gisteravond net als zijn
PvdA-collega Van Oven voor het laatst achter het spreekgestoelte stond in de
Kamer , vroeg per motie om meer geld te steken in verbetering van het onderwijs.
Remkes ziet echter meer in het versterken van de rechtshandhaving op de
Antillen. LPF-woordvoerder Palm wil dat de Nederlandse Antillen en Aruba
rechtstreeks onder bestuur van Den Haag komen als «overzeese provincies». Remkes
staat daar niet helemaal afkerig tegenover , maar vreest dat dit alleen maar
leidt tot oeverloze discussies over de staatkundige structuur.

Remkes zei op vragen van Palm dat hij er niet over peinst om Sint-Maarten ,
net als Aruba , een «status aparte» te geven binnen het koninkrijk.

Het eilandsbestuur heeft aangegeven daarnaar te streven en ook de
Antilliaanse regering heeft met die wens ingestemd. Remkes : «Men moet bij mij
niet aankomen met verhalen over een zelfstandig Sint-Maarten. Dan vindt men een
gesloten deur.»


TAIL :
Politie ; Georganiseerde misdaad ; Drugsdelicten ; Terrorisme ; Politiek en
Staat ; Binnenlandse Politieke Onrust ; Recht ; Criminaliteit ; Delicten ;
Openbaar Bestuur

