DOCUMENT : 79 of 201

PAPER : NRC Handelsblad

DATE : December 12, 2002


BYLINE : DOOR EEN ONZER REDACTEUREN

SECTION : Economie ; Pg. 16

LENGTH : 353 words

DATELINE : ROTTERDAM , 12 DEC.

BODY :

HEADLINE : Friesland Bank wil Axa Stenman van beurs halen

Axa Stenman bereidt een vertrek van de effectenbeurs voor. De producent van
onder meer fietssloten en bouwproducten zoals raamuitzetters vindt dat de
beursnotering het bedrijf in zijn ontwikkeling remt.

Dit heeft bestuursvoorzitter C. Oosterhoorn van Axa Stenman vandaag
bekendgemaakt. Vijf grootaandeelhouders bereiden momenteel met Friesland Bank
Investments een bod op de aandelen van Axa Stenman voor. Uitgangspunt is een
biedprijs van 15 euro , wat een premie van ruim 47 procent betekent op de
slotkoers van gisteren. De leiding van het bedrijf , waarvan bestuursvoorzitter
Oosterhoorn en financieel topman J. Roberts zelf een belang hebben in Axa
Stenman , steunt de plannen.

Axa Stenman denkt het het schrappen van de beursnotering binnen een halfjaar
te hebben afgerond. Oosterhoorn wil op dit moment niet aangeven welke
grootaandeelhouders met Friesland Bank Investments het bod gaan uitbrengen. De
top van het bedrijf stelt dat de notering aan de effectenbeurs in Amsterdam Axa
Stenman weinig oplevert. «Er is weinig handel in het aandeel en nauwelijks
koersbeweging. Een gevolg van de relatief geringe aandacht die er nog bestaat
voor de »small caps« kleine aandelenfondsen » , zei Oosterhoorn.

De genoemde factoren zorgen ervoor dat de aandelenkoers nauwelijks de weg
omhoog weet te vinden. De functie van de beurs als instrument om nieuw kapitaal
aan te trekken verliest daardoor aan waarde. En dat is voor Axa Stenman , dat wil
groeien door middel van overnames , een ongunstige situatie , schetst Oosterhoorn.

Het is niet de eerste keer dat het eigendom van Axa verandert. Begin jaren
negentig werd Axa door de investeringsmaatschappij De Gilde losgekocht uit een
Brits moederconcern. Het huidige directielid G. van Dobben de Bruin was
indertijd investments director bij De Gilde , die Axa naar de beurs bracht.

Met Axa gaat de exodus van kleine bedrijven van de beurs voort. Eerder
werden onder meer Free Record Shop , Geveke en Nagron van de beurs gehaald.

Het bedrijf Axa Stenman is vooral bekend door zijn fietssloten. ( Foto
Dijkstra )


TAIL :
Industrie ; Economie ; Bedrijfstakken

