DOCUMENT : 25 of 201

PAPER : NRC Handelsblad

DATE : December 14, 2002


BYLINE : DOOR EEN ONZER REDACTEUREN

SECTION : Economie ; Pg. 11

LENGTH : 273 words

DATELINE : ROTTERDAM , 14 DEC.

BODY :

HEADLINE : Chef in City eist geld in pornografiezaak

Een chef die werd ontslagen bij een vooraanstaande bank in de Londense City ,
omdat hij op kantoor pornografie per e-mail had verstuurd , eist tienduizenden
Britse pond aan compensatie. Een rechter in Londen heeft gisteren als oordeel
geveld dat de man niet correct is behandeld.

Het gaat om Bruce Sangster ( 49 ) , die tot zijn ontslag in januari van dit
jaar negen jaar lang chef was bij het Europese hoofdkwartier van Lehman Brothers
in Londen en goed voor 57.000 pond aan jaarsalaris ( 88.523 euro ) .

Volgens de rechter was zijn ontslag bovendien in strijd met zijn
arbeidscontract omdat er «fundamentele fouten» door Lehman Brothers zijn gemaakt
in de disciplinaire maatregelen tegen de man. Maar de rechter zei ook dat
Sangster zich «verwerpelijk en schandelijk» had gedragen en daarom voor 50
procent medeverantwoordelijk is voor zijn ontslag. Sangster verklaarde blij te
zijn met de uitspraak en zich door Lehman benadeeld te voelen. Zijn voormalige
bazen bij de bank zijn woedend over het vonnis en overwegen in beroep te gaan.

Sangster op zijn beurt eist 14.000 pond aan bonus die hij zegt misgelopen te
zijn en ten minste negen maanden aan salaris als equivalent van de negen jaar
dat hij voor de bank heeft gewerkt. Op zijn eerste werkdag in 1993 had de bank
stripdansers laten optreden in de eetzaal van de directie en een danseres had
bij die gelegenheid gezegd dat zij van de Melk Unie was en daarbij haar borsten
ontbloot. Dus hij meende dat een e-mailtje met pornografie geen kwaad kon. Hij
beschuldigt de bank er nu van een dubbele standaard erop na te houden.


TAIL :
Recht ; Arbeid ; Economie ; Sociale Economie

