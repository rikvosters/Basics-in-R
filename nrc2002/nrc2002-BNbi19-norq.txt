DOCUMENT : 19 of 123

PAPER : NRC Handelsblad

DATE : December 13, 2002


BYLINE : DOOR ONZE REDACTEUR MARK DUURSMA

SECTION : Binnenland ; Pg. 6

LENGTH : 863 words

DATELINE : AMSTERDAM , 13 DEC.

BODY :

HEADLINE : Psychologie Magazine mikt op moderne vrouw

Psychologie Magazine werd gisteren uitgeroepen tot Tijdschrift van het Jaar.
De oplage is spectaculair gestegen. Steeds meer vrouwen verkiezen dit blad boven
Libelle of Viva.

«Relatiedoding zouden we toch doorschuiven ? »

«Ja , dat is een beetje raar in een themanummer gelukkige stellen.»

«Maar we hadden bedacht dat het toch kan , want het gaat ook over mensen die
hun kinderen doden , dat is iets heel anders dan relaties.»

Op de wekelijkse redactievergadering van Psychologie Magazine wordt het
februarinummer besproken. De drie redacteuren en hoofdredacteur Suzanne Weusten
vertellen elkaar over recente resultaten van psychologisch onderzoek.

De mens is het minst vruchtbare zoogdier , werknemers zijn niet dol op
thuiswerken , beweging is goed tegen dementie ; allemaal kandidaten voor de
rubriek Hoofdzaken die elk nummer van het maandblad opent.

Psychologie Magazine ( PM ) is gisteravond , tijdens het TijdschriftenGala in
Aalsmaar , uitgeroepen tot Tijdschrift van het Jaar 2002. De verkiezing van de
zogenoemde Mercurs is een initiatief van het Nederlands Uitgeversverbond.
Volgens de jury heeft PM «de interesse van een veel breder publiek weten te
trekken door moeilijke onderwerpen te populariseren zonder de diepgang uit het
oog te verliezen.»

Men prijst de «spectaculaire oplagestijging». In 2000 was de oplage 40.000
exemplaren , in het derde kwartaal van dit jaar 75.586, waarvan er 45.000 los
werden verkocht. Zeker nu gedrukte media het moeilijk hebben , is dat inderdaad
een opmerkelijke groei. Grote adverteerders laten nog op zich wachten , maar
zusterblad Vrij Nederland moest al wel «opschuiven» in het pand van uitgever
Weekbladpers aan de Amsterdamse Raamgracht.

Volgens Hendrik Jan Schoo , twintig jaar geleden betrokken bij de oprichting
van PM en nu de uitgever van het blad , laat het succes zich niet zo makkelijk
verklaren uit maatschappelijke ontwikkelingen.

In eerste instantie wijst hij op de «vrolijke en gretige» redactie en een
gehaaide marketingman. «Maar we zijn in Nederland natuurlijk wel geevolueerd van
een sociologisch naar een psychologisch mens- en wereldbeeld. We zijn
tegenwoordig veel meer geinteresseerd in het individu dan in het collectief.»

Het zijn vooral vrouwen die PM lezen. De doelgroep komt tot uiting in de
fictieve ijkpersoon Marianne : 35 jaar , hoogopgeleid , in bezit van baan , partner
en internetaansluiting , nog twijfelend over kinderen. Schoo : «De feminisering
van zowel arbeids- als lezersmarkt speelt zeker een rol. Het aantal vrouwelijke
academici is gegroeid. Voor bijna alle tijdschriften , en ook voor literaire
uitgevers , geldt dat vrouwen de belangrijkse doelgroep zijn.» Psychologie is qua
studentenaantal de vierde universitaire studie , er zijn meer dan drie keer
zoveel vrouwelijke als mannelijke eerstejaars.

Behalve de formule van op herkenbare zaken toegesneden wetenschap , ziet
hoofdredacteur Suzanne Weusten een andere verklaring voor het succes van PM. «De
economische voorspoed van de laatste vijf jaar ging gepaard met
individualisering en ruimte voor zelfontplooiing. We hebben geen baan meer om
geld te verdienen , maar om onszelf te ontplooien. In zo'n klimaat , waarin mensen
veel vragen stellen over hun eigen functioneren , geven wij de antwoorden.»

Artikelen over stress of verliefdheid staan ook volop in Libelle of Viva ,
zegt communicatiewetenschapper Monique Timmers , maar mensen neigen meer naar
serieuze informatie. «Dat heeft misschien met internet te maken. Nu goede
informatie makkelijker beschikbaar is , neemt men geen genoegen meer met
oppervlakkigheid. De therapiehausse is voorbij , wellicht is het alternatief dat
men zichzelf informeert.»

Dat de belangstelling voor psychologie toeneemt , blijkt volgens Timmers ook
uit het VARA-programma Circus Pavlov dat acteur Hans Kesting presenteerde.
«Weliswaar is dat programma mislukt , maar het feit dat men ermee begon , zegt wel
iets.»

Van de PM-lezers is slechts 15 procent afgestudeerd of studerend psycholoog.
Voor de restyling van het tijdschrift , twee jaar geleden , lag dat percentage
veel hoger. Wetenschappers schreven toen nog over hun eigen onderzoek. Dat was
een van de eerste dingen die hoofdredacteur Weusten veranderde toen ze twee jaar
geleden aantrad. «Toen ik kwam , zat het tussen vakblad en publiekstijdschrift
in , nu is het ronduit dat laatste.»

De huidige redacteuren zijn journalistiek geschoold , maar hebben allemaal
psychologie gestudeerd. Wel zo handig , blijkt tijdens de redactievergadering.
Sommige hersenkwabben die ter sprake komen , of onderzoekers , worden begroet als
goede bekenden.

De onderwerpen zijn niet altijd opwekkend , maar de toon van PM is immer
positief. Artikelen bevatten vaak suggesties voor een gezond geestelijk leven.

Hoofdredacteur Weusten : «Wij zien psychologie als een wetenschap die je kan
helpen bij ellendige dingen. Wij maken geen stuk »Alles over depressie« , maar
»Weg met depressie ! « We willen niet alleen informeren , maar ook een praktisch
perspectief bieden. Dat die positieve toon goed is voor de losse verkoop , is
mooi meegenomen.»


TAIL :
Psychologie ; Tijdschriften ; Media ; Pers ; Wetenschap en Techniek ;
Sociale Wetenschappen

