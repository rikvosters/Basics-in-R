DOCUMENT : 9 of 123

PAPER : NRC Handelsblad

DATE : December 14, 2002


BYLINE : DOOR EEN ONZER REDACTEUREN

SECTION : Binnenland ; Pg. 3

LENGTH : 426 words

DATELINE : AMSTERDAM , 14 DEC.

BODY :

HEADLINE : Journalisten beschermd tegen aanslag ; Bedreigingen onderwereld

Het dagblad De Telegraaf heeft strikte veiligheidsmaatregelen getroffen om
de eigen misdaadverslaggever John van den Heuvel te kunnen beschermen tegen een
aanslag.

Van den Heuvel is op 28 augustus door de regionale criminele
inlichtingendienst van de Amsterdamse politie gewaarschuwd dat er informatie was
binnengekomen dat er vanuit de onderwereld een aanslag op zijn leven werd
voorbereid.

Ook de uitgever van het blad Quote heeft maatregelen getroffen ter
bescherming van hoofdredacteur Jort Kelder naar aanleiding van publicaties in
dit maandblad over banden tussen vastgoedhandelaren en de onderwereld.

De bedreigingen aan het adres van Van den Heuvel kwamen binnen nadat de
journalist in augustus een interview publiceerde met John Mieremet die in
februari ternauwernood zelf een aanslag op zijn leven overleefde. Mieremet ,
voormalig partner van de vorig jaar geliquideerde drugshandelaar Sam Klepper ,
vertelde dat hij met de Amsterdamse politie onderhandelde over het sluiten van
een kroongetuige-deal. Hij wil de politie informatie geven over
Heineken-ontvoerder Willem Holleeder en vastgoedhandelaar Willem Endstra met wie
hij een zakelijk geschil heeft. Mieremet noemde Endstra in De Telegraaf «de bank
van de onderwereld , en Holleeder als de bewaker».

Op 22 september is ingebroken in de woning van Van den Heuvel. Er is een
laptop gestolen met aantekeningen van nog niet verder uitgewerkte gesprekken die
de journalist had gevoerd met de in Belgie wonende Mieremet. Van den Heuvel
heeft van de bedreigingen aangifte gedaan bij de politie Kennemerland. Zijn
hoofdredactie heeft politie en justitie om veiligheidsmaatregelen gevraagd.

De Amsterdamse politie heeft laten weten dat de dreiging «onvoldoende
concreet» is om tot ingrijpende maatregelen als persoonsbeveiliging te kunnen
overgaan. De politie wil meer informatie van De Telegraaf over de inlichtingen
die Mieremet heeft verstrekt om daardoor een betere risico-analyse te kunnen
maken. Een van de maatregelen die de krant heeft getroffen is het ter
beschikking stellen van een gepantserde auto aan Van den Heuvel.

De beveiliging van Kelder is verscherpt nadat hij bij Barend & Van Dorp
vertelde over «onderwereldbankier» Endstra. Quote heeft een juridische strijd
gevoerd over de publicatie van diens foto. De Telegraaf , Van de Heuvel en de
advocaat van Holleeder , A. Moszkowicz , geven geen commentaar. Advocaat S. Kalff
van Endstra was niet bereikbaar.


TAIL :
Geweldsdelicten ; Georganiseerde misdaad ; Journalistiek ; Media ; Recht ;
Criminaliteit ; Delicten

