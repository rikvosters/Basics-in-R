DOCUMENT : 84 of 111

PAPER : NRC Handelsblad

DATE : December 10, 2002


BYLINE : DOOR ONZE CORRESPONDENT SALOMON BOUMAN

SECTION : Buitenland ; Pg. 5

LENGTH : 1126 words

DATELINE : JERUZALEM , 10 DEC.

BODY : 

HEADLINE : «Ik kan mijn woede in de krant kwijt» ; Amira Hass , Israelische onder de Palestijnen

De Israelische journalist Amira Hass krijgt morgen een van de Prins
Claus-prijzen. Als enige Israelische bericht zij vanuit de Palestijnse gebieden.

«Het is mijn geluk dat Ha'aretz me de gelegenheid geeft stelling te nemen in
het Israelisch-Palestijnse conflict. Het bevredigt me dat ik mijn woede in de
krant kwijt kan» , zegt Amira Hass. «Ik verafschuw het aan de kant te staan. Je
kan niet als Israelische neutraal zijn als je over dit conflict schrijft. Ik
neem standpunten in.»

De journalist Amira Hass krijgt morgen een van de Prins Claus-prijzen , die
jaarlijks worden uitgereikt aan kunstenaars en denkers die bijzondere prestaties
hebben geleverd op het gebied van cultuur en samenleving. Hass is de eerste en
enige Israelische die vanuit de Palestijnse stad Ramallah op de bezette
Westelijke Jordaanoever bericht.

In een gesprek in de patio van het American Colony hotel in Oost-Jeruzalem
vertelt Hass ( 46 ) dat ze zich ondanks de emotionaliteit van het conflict in haar
journalistieke werk tegenover de Palestijnen consequent als Israelische en ook
als joodse identificeert. «Het is een mythe dat de Palestijnen dan klaar staan
om je te vermoorden» , zegt ze. «Ik heb veel Palestijnse vrienden die me
beschermen.» Twee keer werd ze met de dood bedreigd door Palestijnen van het
bureau van de Palestijnse leider Yasser Arafat. Ze waren kwaad over haar
berichtgeving over misstanden in het Palestijnse bestuur. «Mijn Palestijnse
vrienden hebben de dreigers platgeschreeuwd» , zegt Amira Hass met een tinteling
in haar ogen. «Palestijnen van Arafats Fatah-organisatie schaamden zich diep
voor de dreigementen.»

In het begin van de tweede intifada , toen in Ramallah twee Israelische
soldaten werden gelyncht , scheelde het een haar of ze werd door Palestijnen in
een auto gesleept. Weer waren het Palestijnse vrienden die haar uit haar benarde
situatie redden. Hass ontkent nadrukkelijk dat de Palestijnse autoriteiten haar
beschermen. Een uitgebreide kring van Palestijnse vrienden geeft haar het gevoel
dat ze in volledige veiligheid onder soms zeer moeilijke omstandigheden haar
journalistieke werk kan doen. Ze woont in een volkswijk in Ramallah. «Iedereen
kent me. De Palestijnen begrijpen dat ik geen vijand ben als ik ongewapend en
zonder angst bij hen woon» , zegt ze. «Misschien wordt dat gevoel versterkt omdat
ik een vrouw ben.»

Hoewel het volgens een militaire order voor Israelische burgers om
veiligheidsredenen is verboden zich in Palestijns gebied te bevinden , accepteert
het leger haar verblijf in Ramallah. Dat is kennelijk achter de schermen tussen
Ha'aretz en het leger geregeld. Ze laat er niet veel over los.

Wegens de Israelische wegversperringen op de Westelijke Jordaanoever gaan
uren werktijd door wachten en lopen verloren. «Jarenlang werkte ik achttien uur
per dag» , vertelt ze. Ha'aretz heeft haar inmiddels ontlast van de zware
dagelijkse nieuwsberichtgeving , waardoor ze meer tijd heeft gekregen voor het
schrijven van achtergrondartikelen.

Ze maakt zich geen illusies dat haar artikelen , waarin zij vaak in scherpe
bewoordingen de Israelische bezettingspolitiek hekelt , het Israelische publiek
beinvloeden : dat heeft juist zware kritiek op haar. Daarentegen beseft ze dat de
vertaling van haar artikelen in het Engels op de website van Ha'aretz wel
meningsvormend zijn in het buitenland. Ze veronderstelt dat daardoor de Prins
Claus-prijs haar deel is geworden.

Een Israelische commandant van Ramallah die haar berichten las nodigde haar
een paar jaar geleden uit voor zijn soldaten een voordracht te houden. Hij
maakte zich zorgen over hun optreden tegenover Palestijnen bij wegversperringen
zoals dat uit haar berichtgeving bleek. «Ik hield de soldaten voor dat ze de
Palestijnen met respect kunnen bejegenen omdat de bezetting geen respect heeft , »
zegt ze. Ondanks haar tirade tegen de Israelische bezetting nodigde de
commandant haar nog enkele malen uit voor het houden van voordrachten. Verhalen
van haar hand in Ha'aretz over vandalisme van soldaten hebben het leger onlangs
aangezet een intern onderzoek naar diefstal van Palestijnse eigendommen in te
stellen.

Amira Hass beleeft als tweede generatiekind van ouders die Bergen-Belsen en
een getto overleefden dagelijks de verschrikkingen van de holocaust. Het is , 
legt ze uit , naast het feit dat haar ouders diep overtuigde communisten waren , 
het dominerend motief in haar leven. «Thuis werd over bijna niets anders
gesproken.» Toen ze in de hoogste klas van de lagere school een opstel schreef
over een denkbeeldige kioskhouder die de concentratiekampen had overleefd en
zich over het leven in zijn armzalige kiosk in Israel beklaagde , werd het in de
schoolkrant zo veranderd dat de man Israel bedankte dat hij de kiosk had
gekregen. «Dat was de eerste keer dat ik met censuur te maken kreeg» , zegt ze.
«Ik ging woedend naar huis. Papa legde me uit dat het politiek was. Dat maakte
me weerbaar.»

Uit het gesprek met Amira Hass komt het beeld naar voren van een vrouw uit
een klein gezin dat zoals ze zegt «aan de zijkant van de Israelische
maatschappij heeft gestaan». Het communistische gezin-Hass had het heel moeilijk
in Israel , omdat de zionistische these dat de joden zich als vee in de
concentratiekampen hadden laten afmaken , werd afgewezen door de communistische
leer. Bovendien leden vader en moeder Hass eronder dat de Israelische
samenleving , die bezig was met zichzelf , niet openstond voor hun
holocaustverleden. Ook daardoor werd hun integratie aanvankelijk bemoeilijkt. Na
het proces tegen Adolf Eichmann in Israel is daar overigens verandering in
gekomen.

De overdracht van de holocaustpijn van de ouders op de dochter hebben een
beslissende rol gespeeld in Amira's besluit haar geschiedenisstudie aan de
Tel-Avivse universiteit op te geven en over te stappen naar de nachtredactie van
Ha'aretz , waar ze berichten redigeerde «Ik kon op de universiteit niet meer
schrijven. Ik zat volkomen vast» , zegt ze. «Dat kwam door het onderwerp» , de
holocaust.

Door veelvuldige bezoeken aan Roemenie had ze goede contacten ontwikkeld met
dissidenten in dat communistische land. Toen de opstand tegen de Roemeense
leider Ceausescu uitbrak , was ze niet te houden. Op haar aandringen werd ze door
Ha'aretz naar Roemenie gestuurd. Mede op basis van haar verslaggeving over de
Roemeense revolutie stemde de krant in 1993 in met haar vurige wens zich in Gaza
te vestigen om de ogen van de Israeliers te openen voor de realiteit daar. Ze is
nog steeds heel gelukkig over dit besluit. «Mijn persoonlijk leven is er
vollediger door geworden» , zegt ze. «Voor geen geld zou ik de tijd in Gaza en , 
na 1997, in Ramallah willen ruilen voor de jaren die eraan voorafgingen.»


TAIL : 
Onderscheidingen ; Journalistiek ; Media ; Algemeen

