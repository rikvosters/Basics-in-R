DOCUMENT : 54 of 80

PAPER : NRC Handelsblad

DATE : December 10, 2002


BYLINE : ERIK VAN DER WALLE

SECTION : Sport ; Pg. 11

LENGTH : 438 words

BODY :

HEADLINE : Echte mannen huilen niet

De wenkbrauwen licht optrekken van verbazing. De onbegrijpelijke blik delen
met de collega's achter de bestuurstafel. «Een voorziening ? Dat is nergens voor
nodig.»

Dit moet volgens het Handboek Bestuurder de reactie zijn op de vraag of er
alvast wat geld opzij is gezet voor een claim die het concern boven het hoofd
hangt. Het advies van juristen is duidelijk : wie uit voorzichtigheid een
voorziening neemt , toont zich zwak. Het alternatief is veel gemakkelijker :
verras je aandeelhouder en wees geen doetje. Transparantie staat bij ondernemers
nog veelal gelijk aan ongewenste pottenkijkerij.

KLM , Aegon en ook het bouwconcern HBG weten wat het is om met een claim in
het vooruitzicht te leven. Bij de eerste is de uitkomst inmiddels duidelijk :
circa 275 miljoen euro mag er worden overgemaakt aan Alitalia als vergoeding van
het afbreken van een fusie. Topman Van Wijk schrok , de aandeelhouder eveneens.
En de koersdaling is niet het enige nadeel : door het ontbreken van een
voorziening kan de financiele schade niet over meerdere jaren worden
uitgesmeerd.

Bij Aegon kan het slechte nieuws nog komen. In 2000 verkocht de verzekeraar
dochter Labouchere aan Dexia en de nieuwe eigenaar kreeg 40.000 klagende
beleggers aan de deur over de Legio Lease-producten. Dexia heeft inmiddels bijna
een half miljard euro opzijgezet en wil de schade verhalen op de oude eigenaar.
Tijdens de presentatie van de derde kwartaalcijfers legde Aegon vragen over een
voorziening op de gebruikelijke wijze naast zich neer : niet nodig. Dexia wist
dat zij met Labouchere geen koekjesfabriek kochten , is en was Aegons verweer.

Ook HBG houdt zijn aandeelhouders in spanning. De bouwer ruziet al jaren met
de Duitse regering over een parkeergarage onder de voormalige
parlementsgebouwen. Dankzij een verzekering tegen claims en nog uitstaande
rekeningen bij de regering meent HBG geen voorziening te hoeven treffen , maar om
welke bedragen het gaat is in het jaarverslag niet te vinden.

Juristen willen geen voorziening , accountants zouden zich daartegen moeten
verzetten. Voorzichtigheid is immers een belangrijk beginsel in de boekhouding ,
ook al moet er vanzelfsprekend een gerede kans zijn dat daadwerkelijk een
financiele aderlating volgt.

Maar wie is bij KLM ook al weer de accountant ? Precies , KPMG. Tegen dat
kantoor loopt nog een claim van 3,2 miljard euro , een erfenis van de
megaverliezen die Credit Lyonnais in Nederland leed. En ook bij de accountant
zelf zwijgt het jongste jaarverslag in alle talen over de grootste claim die
ooit in het Nederlandse bedrijfsleven is uitgebracht.


TAIL :
Bedrijfsleven ; Economie

