
SOURCE :


SECTION :


LENGTH :


BYLINE :


DATELINE : 16 juni 1950

BODY :


HEADLINE : Van Weideren Rengers derde deel als dissertatie

Het is een wat ongewone vorm waarin het derde deel van Van Weideren Rengers «Schets ener Parlementaire geschiedenis van Nederland» *) is verschenen nl. de vorm van een proefschrift. De heer W. H. Vermeulen is Donderdag aan de Nederlandse Economische Hogeschool op dit proefschrift gepromoveerd. Het was de vijfentwintigste promotie in de Rotterdamse «staatkundig-economische richting».
Twee jaar geleden was het eerste deel van Van Weideren Rengers ( 1849-1891 ) herdrukt , door prof. mr. C. W. de Vries van aantekeningen voorzien. Deze hoogleraar heeft zelf het schrijven van het tweede deel ( 1891-1901 ) voor zijn rekening genomen. Zijn leerling Vermeulen heeft dan nu de periode 1901-1914 verzorgd ; en het vierde deel ( waarbij Ouds «Het jongste verleden» zal aansluiten ) zal weer van de hand van prof. De Vries zijn ( en moge er dan spoedig een register op de hele serie komen ) . Er zal dan een complete parlementaire geschiedenis van 1849 tot de tweede wereldoorlog zijn bereikt : een feit waar wij indertijd al onze verheugenis over hebben uitgesproken en waar ook de heer Vermeulen op wijst. Aanvankelijk zag het er naar uit , dat prof. De Vries bij zijn voortzetting van Van Weideren Rengers« werk niets over de »koloniale« politiek zou zeggen : hij verwees hiervoor n.l. naar het werk van Idema. Ook het proefschrift van dr. Vermeulen laat de overzeese kwestie buiten beschouwing.
Gelukkig troost het ons met een noot , die een heel »koloniaal« hoofdstuk over de periode 1891-1918 aan het slot van het vierde deel in uitzicht stelt.
De periode , die de jonge doctor in het derde deel beschrijft , ligt zo weinig ver achter ons , dat er nog mensen zijn , die deze tijd uit eigen aanschouwingen kennen en die dus meer kunnen vertellen dan uit de dode letters van de Handelingen der Staten-Generaal te halen is.
De heer Vermeulen is als doctor en ook overigens nog niet bejaard , maar hij heeft wel een aantal tijdgenoten van het door hem beschreven stuk geschiedenis weten te bereiken ( onder wie zijn promotor prof. De Vries ) . Van hun inlichtingen heeft hij gebruik gemaakt , evenals van tal van gegevens uit particuliere archieven van politici uit die tijd. En zo is hij gekomen tot een boek , dat prachtig in de serie-Van Weideren-Rengers past.
Men kan zich afvragen , of het de promovendus volle bevrediging kan hebben geschonken zijn studie te voltooien met een werk , waarin hij niet geheel vrij was , juist doordat het onderdeel van een groter werk moest worden. Maar dit is een zaak die eigenlijk alleen de jonge doctor zelf - en enigszins ook zijn promotor - aangaat. Wij voor ons nemen met dit boek als onderdeel van Van Weideren Rengers gaarne genoegen.
*) Martinus Nijhoff , 's-Gravenhage.





