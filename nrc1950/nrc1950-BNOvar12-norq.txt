
SOURCE :


SECTION :


LENGTH :


BYLINE :


DATELINE : 8 april 1950

BODY :


HEADLINE : Als communisten regeren. II *) . De historie van een uitgelokt conflict. Finsterwoldes belangen in de waagschaal

( Van onze bijzondere correspondent in het Noorden ) .


De eerste jaren na de bevrijding kenmerkten zich ook te Finsterwolde door een betrekkelijke rust in de politieke verhoudingen , een soort van godsvrede ,
op het altaar waarvan de communisten het Waarheid-kaarsje der democratie brandende hielden. Totdat hun ware wezenstrekken zichtbaar werden achter het mom , dat zij zich voorhielden. Toen dan óók te Finsterwolde het tafellaken was gescheurd , was de tijd voor de «grote» redevoeringen weer daar ; de aanvallen op wereldkapitalisme en plutocratie werden in de bekende stijl gelanceerd ,
de stijlbloempjes kwamen terug , de burgemeester moest voortaan weer luisteren naar het epitheton ornans van «kapitalist» , ook wel beestmens geheten , en de publieke tribune was weer gevuld met partijgenoten , in één woord , er heerste weer «stemming , stemming» in de raadsvergaderingen. Een stemming die heden nog aanwezig is en tot het hoogtepunt wordt opgezweept als de communistische wethouder Haken , gelijk een lilliputter over het niet-reagerende lichaam van de reus Gulliver heen trapt , Truman en Churchill belaagt en het onbevlekte beeld van de Russische dictator verheerlijkt als ware het een ikon. Zelfs te Finsterwolde trapt men daar niet meer in , en hoe wéinig de voorzitter van de gemeenteraad van die daverende redevoeringen onder de indruk komt , blijkt uit de wijze waarop hij na het overdrijven van het communistische onweder doodleuk de paraplu strijkt , zeggende : «Zo , en nu gaan we weer verder».
Waarmee we maar willen zeggen , dat er aan het klankbord in de raadszaal te Finsterwolde wel iets ontbreekt. Zelfs in de notulen der raadszitting hoort men er riet meer van ; alleen in de kolommen van de Winschoter rommelt het onweder nog zo'n beetje na.


Moeilijkheden voor en na

WIJS geworden door de ervaring en met de woningbouw te Finsterwolde heeft de minister in 1937 verordend , dat de woningbouw waarvoor het Rijk financiële bijstand verleende ,
moest worden beheerd door een nieuwe stichting , die de goedkeuring van de minister behoefde. De oude stichting Finsterwolder Woningbouw ,
waarin de communisten de boventoon voerden , heeft zich toen opgelost in de nieuwe stichting , waarin drie arbeiders zitting hebben , een landbouwer en de burgemeester. Daar een der arbeiders steeds op de P.v.d.A. stemt ,
blijven de communisten in de minderheid. Die situatie is de communistische wethouders een doorn in het oog.
Toen de Stichting vorig jaar ten behoeve van de aankoop van een stuk bouwgrond een voorschot nodig had ,
hebben de wethouders dit in B. en W.
afgestemd. Bijgevolg stagneert de woningbouw. Er hadden tien nieuwe woningen kunnen staan ; door tegenwerking van de communisten blijven deze woningen uit. De kwestie is aan het betrokken departement voorgelegd.
De gemeente heeft een bouwvolume van 2367 kub.m. ; zij kan per jaar tien arbeiderswoningen bouwen. Na '45 zijn er in totaal 22 arbeiderswoningen te Finsterwolde gebouwd. Maar in het toewijzingsplan scheppen de communisten geregeld moeilijkheden. Voor bewoning van een dier huizen droeg de Stichting een wachtmeester van de rijkspolitie voor ; de comm. wethouder evenwel wenste de woning toegewezen te zien aan een a-sociaal gezin. De zaak werd op de spits gedreven en toen ontstond de vreemde figuur , dat in een zitting van Gedeputeerde Staten de wethouder het standpunt van het gemeentebestuur ( nl. de beide comm. wethouders ) verdedigde en de burgemeester het standpunt van het gemeentebestuur bestreed en dat van de Woningstichting bepleitte.
Sedert 1948 hebben de communisten de meerderheid in de adviescommissie , ingesteld bij de Woonruimtewet van '47.
In deze commissie ageren zij op vaak minderwaardige wijze tegen de boeren en voorts tegen allen die zij rangschikken onder de bezittende klasse. Vooral de ervaringen van de burgemeester met deze commissie gaven hem tijdens ons onderhoud de woorden in de mond , dat de rechtszekerheid van een deel der bevolking van Finsterwolde niet gewaarborgd is.

Een snel afkomend Kon.
besluit

IN het voorjaar van '49 lokten de DUW-arbeiders bij de landaanwinningswerken een conflict uit , niet het middel van een staking grepen zij aan ,
maar zij maakten het met te laat komen enz. tenslotte zó bont , dat de directeur 180 man schorste , onder wie 90 uit de gemeente Finsterwolde. Dit was nu juist wat deze arbeiders met hun dwarsdrijverij hadden beoogd ;
zij toch waren in de veronderstelling , dat zij direct na hun schorsing voor de overbruggingssteun en de sociale bijstandssteun in aanmerking kwam en. Doch zij hadden zich misrekend : het arbeidsbureau gaf op die zaak geen fiat , de steun ging dus niet door.
Dit geval bracht deining teweeg onder de communisten.
Een der wethouders riep het armbestuur in een spoedvergadering bijeen ; zijn voorstel om aan de negentig geschorste arbeiders onmiddellijk uitkeringen uit de armenkas te verlenen werd aangenomen , ofschoon de burgemeester adviseerde : dit moeten jelui doen uit de stakingskas Toen zouden de dubbeltjes te Finsterwolde gaan rollen , maar nog juist bijtijds -d.w.z. binnen tweemaal 24 uren - kwam het Kon. besluit af , waarbij drie van de leden van het gemeentelijk armbestuur ( nl. de communisten ) in de uitoefening van hun functie werden geschorst. De twee overgebleven leden konden toen vrijelijk besluiten en het besluit ongedaan maken.
Op dezelfde dag , dat de schare van negentig zich opmaakte naar het gemeentehuis om de steunpenningen , hun door de communistische machtsgreep in uitzicht gesteld , van de secretaris-penningmeester Briedel in ontvangst te nemen.
was 's morgens het Kon. besluit te Finsterwolde ontvangen. Zij waren zeer teleurgesteld , toen de ambtenaar van het burgerlijk armbestuur hun mondeling de mededeling deed , dat de steunverlening uit de armenkas geen doorgang kon vinden. Hoewel de comm. wethouders deze ambtenaar met ontslag dreigden indien hij de uitkering niet deed ,
hield deze stand en deed wat hij zijn plicht achtte. De communisten ontketenden in de raadszitting die volgde een felle aanval op de ambtenaar van het armbestuur en op de burgemeester. Na enkele maanden , nadat de overgebleven leden van het armbestuur hadden bedankt ,
benoemden de communisten partijgenoten tot leden van het armbestuur en toen zij dus opnieuw de macht in dit lichaam hadden veroverd , was een van hun eerste daden , de secretaris-penningmeester van het armbestuur te ontslaan.
Wederom is een Kon. besluit afgekomen , waarbij de drie nieuwbenoemde comm. leden werden geschorst.
De heer Briedel is in functie gebleven , maar hoe lang ? De communisten van Finsterwolde zien in deze bewaarder van de armenkas hun vijand en zij zullen niet nalaten hem opnieuw te treffen ; het damocleszwaard van hun afgunst hangt hem bestendig boven het hoofd , maar het zwaard der gerechtigheid beschermt hem vooralsnog. Zo liggen er tal van moeilijke menselijke posities geschapen in het overigens rustige Groninger dorp Finsterwolde.
*) II in ons blad van 5 April.




