
SOURCE :


SECTION :


LENGTH :


BYLINE :


DATELINE : 4 april 1950

BODY :


HEADLINE : Adenauer verdedigt de Duitse ziel. «Waarnemer te Straatsburg is noodzakelijk»


( Van onze correspondent. )

BONN , 4 April.


Bondskanselier Adenauer heeft gisteren te Munchen op een partijvergadering van de christelijk-democratische unie gereageerd op de conclusie van minister Bevin , vorige week in het Lagerhuis , dat het nationaal-socialisme niet het Duitse karakter heeft gewijzigd , maar het alleen wat duidelijker heeft getoond. «Tegen zulk een insinuatie moet ik uit naam van het Duitse volk krachtig protesteren» , aldus Adenauer. «Er bestaan in Duitsland uitgebreide kringen , die meer tegen het nationaal-socialisme hebben ondernomen dan vele Engelsen. Uit achting voor onszelf moeten wij minister Bevins betreurenswaardige uitlating met nadruk verwerpen. Ik geloof niet , dat op een basis , waarvan de Engelse minister van buitenlandse zaken uitging , een nieuw Europa kan worden gebouwd».
Ten aanzien van de uitnodiging naar Duitsland om toe te treden tot de Raad van Europa meent Adenauer dat er in Europa geen volk is , dat zo overtuigd is van de noodzaak van een Europese federatie als het Duitse. De bondskanselier oefende evenwel critiek , dat Duitsland slechts eenmaal per jaar in de adviserende vergadering zijn plaats mag innemen. Men moet bedenken , aldus Adenauer , dat West-Duitsland , en ook Berlijn , 50 millioen mensen in Europa omvat. Dat moet een reden zijn om Duitsland in het beslissende orgaan - de raad van ministers - tenminste door een waarnemer te doen vertegenwoordigen.
Onder veel adhesie stelde Adenauer vast : het Saargebied is een Duits gebied en hoe Duits het is blijkt het best uit de omstandigheid , dat men sedert jaren en ook nu nog de bevolking van het Saargebied hermetisch van elk verkeer met het overige Duitsland afsluit.
Wat betreft binnenlandse vraagstukken meende de bondskanselier zich tegen de hoge bezettingskosten , waardoor zijns inziens de wederopbouw van Duitsland ernstig wordt belemmerd , te moeten verzetten. Tegenover een belastinginkomen van 92 millioen mark staan viereneenhalf milliard uitgaven voor de bezetting. De gehele wereld moet beseffen , dat dit niet voor onbepaalde tijd kan worden gecontinueerd.
Adenauer critiseerde vervolgens het streven van Frankrijk , om door een staalpróductie , die ver boven zijn eigen behoeften ligt de extra behoeften van de Duitse bondsrepubliek te dekken. De bondsregering zal aan de hand van grondig bewijsmateriaal met klem verzoeken om verhoging van de Duitse productiegrens van staal.




