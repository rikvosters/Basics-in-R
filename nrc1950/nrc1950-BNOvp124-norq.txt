
SOURCE :


SECTION :


LENGTH :


BYLINE :


DATELINE : 13 juni 1950

BODY :


HEADLINE : Labour schenkt klare nationalistische wijn. Manifest tegen Europees federalisme

( Van onze correspondent ) .


LONDEN , 13 Juni. -

Een maand geleden gooide minister Schuman een knuppel in het souvereine hoenderhok met zijn voorstel voor de oprichting van een supra-nationale organisatie , die kennelijk was bedoeld als een eerste stap op de weg naar Europese federatie. Thans heeft de Britse arbeiderspartij na vier weken lang angstiglijk aan het ding te hebben gesnuffeld , het plotseling opgepakt en met een geweldige smak teruggesmeten. Dat is de voornaamste betekenis van de opzienbarende officiële verklaring over de buitenlandse politiek , welke vannacht door het nationale uitvoerende comité van de partij is uitgegeven in de vorm van een pamflet , getiteld «Europese eenheid.»


Souvereiniteit blijft troef

Keer op keer wordt daarin op de meest uitdagende toon verklaard , dat de party - en dat betekent in dit geval de regering - van alles wat op supra-nationale organen en federale instellingen lijkt niets wil weten en dat het ideaal van Europese eenheid In plaats daarvan moet blijven nagestreefd langs de weg van vrijwillige samenwerking tussen de souvereine staten. Schuman en Europa kunnen in ieder geval niet meer zeggen , dat zij niet weten waar zij met Engeland aan toe zijn. De regering mag nog geen vier weken geleden het Franse voorstel voor de oprichting van een supranationale organisatie in principe hartelijk welkom hebben geheten , zij mag daarna tot in den treure hebben betoogd , dat de strubbelingen met Parijs alleen voortsproten uit een meningsverschil over de methode , die moest worden gevolgd om dit plan te verwezenlijken , maar dat zijn nu allemaal slechts praatjes voor de vaak gebleken. Engeland heeft niet alleen kleur bekend , het heeft West-Europa zijn kaarten met nauw verholen minachting in het gezicht gesmeten onder het uiten van de uitdagende kreet :
souvereiniteit blijft troef.
De volgende citaten mogen dienen om de lezer enige indruk te geven van zowel de substantie als te toon van de nieuwe Britse verklaring : «De arbeiderspartij zal nooit enige verplichting op zich kunnen nemen , waardoor zij beperkt zou worden in haar vrijheid een sociaal-democratische politiek te voeren en de maatregelen te nemen , die daarvoor nodig zijn ? ..
De Europese volkeren wensen geen supra-nationaal gezag , dat zijn wil zou kunnen opleggen ; wat zij nodig hebben is een internationale machinerie voor de uitvoering van overeenkomsten , die zonder dwang zijn tot stand gekomen. Geen enkele socialistische partij zou een stelsel kunnen aanvaarden , waarbij de verantwoordelijkheid voor belangrijke delen van het nationale beleid zou worden over gedragen aan een representatief supra-nationaal Europees gezag. De Europese regeringen begrijpen elkaars problemen nog lang niet genoeg om een systeem te wettigen , waarbij bindende beslissingen zouden worden genomen bij meerderheid van stemmen , het is veel beter eenheid na te streven langs de weg van vrijwillige samenwerking.
Alleen wanneer regeringen zich veilig weten in het bezit van een recht van veto kunnen zij het zich veroorloven concessies te doen , waartoe zij onderdruk nooit bereid zullen zijn.
Het is uitermate twijfelachtig of enigerlei Europese regering in het huidige stadium bereid zou zijn zich neer te leggen bij een meerderheidsbesluit in een kwestie van vitaal belang , wanneer dat besluit tegen haar eigen diepste overtuiging in zou gaan.
Elke poging , de heerschappij van de meerderheid te vestigen , zou de bestaande atmosfeer van wederzijds vertrouwen ruïneren en oude jalouzieën en verdenkingen doen herleven.
Het streven , de onwillige volkeren tot samenwerking te dwingen door hen te binden met klemmende , constitutionele banden , kan de ontwikkeling van zulk wederzijds vertrouwen slechts in de weg staan. De voorstanders van zulke methoden behoren , al beseffen zij het zelf niet , tot de gevaarlijkste vijanden van de Europese eenheid».
Duidelijker geloofsbelijdenis laat zich niet denken. De partij , welker leider eens uitriep : «Europa moet federeren of ten onder gaan» , heeft zich thans bekeerd tot een door en door ouderwets geloof in de zegeningen van de onbeperkte souvereiniteit. Voor de gedachtengang , die aan het streven van de federalisten ten grondslag ligt , blijkt zij niet alleen geen greintje sympathie , maar ook geen begrip te hebben.
Haar motto is thans geworden : «Europa zal ten onder gaan als het federeert.»


Het socialistische bezwaar

Wat is de verklaring voor deze ontwikkeling , die minstens even verrassend kan worden genoemd als de schok-tactiek , waarmee minister Schuman zijn diametraal tegenovergestelde Europese eenheidspolitiek een maand geleden in de discussie gooide en waar men hem hier toen zo hard over is gevallen ? Waarom keren de arbeiderspartij en de regering zich zo onomwonden tegen de ideeën , die het vastelandse denken over de toekomst van Europa in de laatste jaren in groeiende mate hebben beheerst en waarom doen zij dat juist op dit ogenblik , nu die ideeën voor het eerst concrete vormen beginnen aan te nemen ?


De meest voor de hand liggende verklaring is natuurlijk , dat de Engelse socialisten zich in het overwegend niet socialistische Europa geïsoleerd beginnen te voelen en daar op uitdagende wijze op reageren met zich in hun isolement te verschansen. In meer dan een passage van hun verklaring wordt openlijk erkend , dat zij van een representatief supra-nationaal gezag niets willen weten , omdat zulk een lichaam een «permanente anti-socialistische meerderheid zou opleveren». ( Het woord «permanent» geeft te denken , dat de Engelse socialisten , ondanks de enorme zelfvoldaanheid over de prestatie , die uit de verklaring blijkt en die gepaard gaat met een nauw merkbare minachting voor het achterlijke , want niet-socialistische , vasteland , er weinig vertrouwen in hebben , dat dit vasteland in de toekomst wel weer eens van zijn afdwaling naar rechts zou kunnen terugkeren ) . «De socialisten» , zo luidt het elders , zouden een economische unie van Europa natuurlijk verwelkomen als die gebaseerd was op internationale ordening en als zij zich de handhaving van «fullemployment» , sociale rechtvaardigheid en stabiliteit ten doel stelde ; maar internationale ordening is slechts mogelijk op de basis van nationale ordening en vele Europese regeringen , hebben noch de wil noch het vermogen getoond hun economieën doeltreffend leiding te geven«. Toen ik gisteren echter in een persconferentie over dit document de vraag stelde of de Engelse socialisten dan minder afwijzend zouden staan tegen supra-nationale organen , wanneer het vasteland in meerderheid ook betere socialistische regeringen zou hebben gekregen , weigerde de officiële zegsman , minister Dalton , daarop enig antwoord te geven.


Het nationalisme de kern

Het lijkt dan ook wel zo waarschijnlijk dat de verklaring voor de huidige felle afwijzing van alle federale ideeën niet alleen gezocht moet worden in de rode politieke huidskleur van Engeland's huidige bestuurders die zich tegenover een Europa vol politieke bleekgezichten gesteld zien , maar veeleer in de aard van het nationalistische beestje dat in elke Britse huid steekt wat ook zijn biologische kleur zij. Wanneer de arbeiderspartij thans zegt van supra-nationale organen niets te willen weten omdat de socialisten daarin in de minderheid zouden zijn : dan denken zij ongetwijfeld evenzeer aan het afschrikwekkende vooruitzicht dat de Britten in de minderheid zouden zijn.
Daar zit hem de kneep. Het blijkt trouwens al uit de perscommentaren van vanochtend dat zij wat dit betreft niet alleen voor zichzelf maar ook voor het niet-socialistische volksdeel hebben gesproken.
Bladen zoals de Times en de Manchester Guardian mogen het document niet in alle opzichten gelukkig achten maar zoveel het betreft de pertinente afwijzing van alle federale ideeën onderschrijven zij het volmondig , om van lord Beaverbrooks jubelen de Daily Express maar niet eens te spreken. De Manchester Guardian schrijft »dat de meeste mensen met de conclusies van het document accoord zullen gaan« en stemt in met de verklaring dat er geen noodzaak voor nieuwe internationale machinerie bestaat. De Times schrijft in dezelfde geest dat er in het document »veel gezond verstand« tot uiting komt en dat er algemene instemming zal zijn met de verklaring dat vrijwillige samenwerking tussen de souvereine regeringen zonder dwang »de enig mogelijke weg biedt«.
Dat de verklaring veeleer is ingegeven door nationalistische dan ideologische overwegingen blijkt trouwens ook uit de argumenten waarmede niet een supranationaal gezag maar ook het idee van een economische unie van Europa wordt verworpen. Het document begint met te verklaren dat »wij hier in Engeland in dit opzicht behalve in geografische afstand dichter staan bij onze bloedverwanten in Australië en Nieuw Zeeland aan de andere kant van de wereld dan bij Europa , niet alleen in taal en sociale gewoonten maar ook in politieke houding«.
Men ziet. als het om de commonwealth gaat , dan vormt het feit dat de Engelse socialisten in dit gezelschap al evenzeer in de minderheid verkeren geen obstakel voor nauwe samenwerking. Maar het document gaat nog verder. »De arbeiderspartij« , zo luidt het , »verwerpt categorisch de theorie dat er een economische unie met Europa moet worden gevormd waarin alle belemmeringen voor de onderlinge handel zouden verdwijnen«. Dat zou slechts industriële ontwrichting en werkloosheid ten gevolge hebben waar alleen de communisten van zouden profiteren.
Bovendien zou een vérgaande bevrijding van het Europese handelsverkeer geen enkele bijdrage leveren tot de oplossing van het dollarprobleem. Integendeel het zou daardoor makkelijker worden in Europa te verkopen , met het gevolg dat de exporteurs zich meer en meer op dit gebied zouden gaan concentreren in plaats van op de Amerikaanse markt. En tot slot komt het document dan tot de conclusie dat »een volledige economische unie ongetwijfeld een beschermende Europese markt met een hoog kostenpeil ten gevolge zou hebben en zodoende de oplossing van het dollarprobleem zou bemoeilijken«.
Het alweer klare wijn , die hier geschonken wordt. Dat zelfde geldt voor de passages over de Raad van Europa en de schepping van een Europees parlement met werkelijk wetgevende bevoegdheden.
De arbeiderspartij maakt het volkomen duidelijk dat de Raad van Europa er geen pretenties op moet nahouden zich ooit tot een dergelijk onaanvaardbaar parlement te willen ontwikkelen.


Strijkages voor Uncle Sam

Wat men dus ook van deze verklaring mag zeggen , en hoeveel ontsteltenis zij ook teweeg mag brengen in het federale kamp op het vasteland , men kan de Arbeiderspartij niet verwijten dat zij niet volkomen openhartig is geweest. De kaarten van haar buitenlandse politiek , die in de laatste 5 jaar een hele draai heeft genomen , liggen thans open en bloot op tafel. Daarbij moet tot slot nog worden vermeld dat die kaarten niet in alle opzichten zo negatief zijn als men uit dit bericht zou kunnen opmaken. Want ook al schijnt Engeland zich ten opzichte van het Europese eenheidsstreven in een isolement te verschansen , het is geen terugkeer tot de »splendid isolation« van vroeger dagen. Integendeel , alle ideeën van een Europese derde macht , die een neutrale positie tussen Rusland en Amerika zou trachten in te nemen ,
worden even uitdrukkelijk verworpen als de vastelandse plannen voor eenheid in federatie vorm. De socialisten , die Amerika nog niet zo lang geleden verguisden als het paradijs der uitbuiters , hebben thans ontdekt dat dit land in werkelijkheid »sinds 1931 altijd een meer vooruitstreven de politiek heeft gevoerd dan de meeste Europese landen«. Kortom , oom Sam is een fatsoenlijk man geworden , waar de rode John Buil zich nu maar al te graag , omdat hij weet hem niet te kunnen missen , mee wil afgeven.
Zijn doel blijft de opbouw van een »systeem , waarin alle niet-communistische volkeren verenigd zullen zijn , zij het dan ook altijd met het voorbehoud dat zulks gebaseerd blijft op vrijwillige samenwerking tussen souvereine staten en er over zulke onfatsoenlijke moderne ideeën als federalisme niet meer gepraat wordt.«




