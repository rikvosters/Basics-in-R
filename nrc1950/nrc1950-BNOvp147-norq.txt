
SOURCE :


SECTION :


LENGTH :


BYLINE :


DATELINE : 14 juni 1950

BODY :


HEADLINE : Zielige voorwendsels voor Attlee's Apartheidspolitiek

( Van onze correspondent ) .


LONDEN , 14 Juni. -

Ondanks het feit , dat thans officieel is erkend , dat Engelands afwijzing tegenover het plan-Schuman voorspruit uit zijn principieel verzet tegen elke vorm van supra-nationale organisatie , heeft premier Attlee gisteren in het Lagerhuis keer op keer weer verzekerd , dat de breuk , welke dientengevolge tussen West-Europa en dit land is ontstaan , alleen te wijten is aan een meningsverschil en procedure. Voor de buitenlandse toeschouwer was het een lamentabele vertoning. Want ook al mag het Lagerhuis bereid zijn zich dit soort van monsterknollen voor citroenen te laten verkopen - en die bereidheid bleek maar al te duidelijk bij beide partijen - , voor de niet-Engelsman heeft de droevige klucht thans werkelijk lang genoeg geduurd.


Politieke «slimmigheden »


Wij weten nu waarlijk wel , dat Engeland niet mee doet , omdat het niet tot offers van nationale souvereiniteit bereid is. En ook al heeft het natuurlijk het volste recht een zodanige houding aan te nemen , de onpopulariteit , die het zich daarmede op het vasteland verwerft , kan alleen nog versterkt worden door zijn hardnekkig streven zichzelf wijs te maken , dat het niettemin alles in het werk wil stellen om het plan van Schuman te doen slagen en er zich bij aan te sluiten. De uitdrukking «perfide Albion »
is mij in deze correspondentie , voor zover ik mij herinner , nog nooit over de lippen gekomen. Die beschuldiging wil ik ook nu niet uiten. Maar ik kan niet ontkennen , dat de verleiding gevaarlijk sterk begint te worden.
Wie verklaart , zoals de Britse regering in de notawisseling met Parijs heeft gedaan , dat zij het plan van Schuman in dit stadium noch van de hand wijst noch kan aanvaarden « , wie zegt , zoals die Britse regering gisteren bij monde van het partijbestuur heeft gedaan , dat dit plan een »critical challenge « biedt , welke de socialisten de eersten zullen zijn om te verwelkomen , en wie tegelijkertijd van de daken schreeuwt , dat hij van de kern-idee van dit plan niets wil weten , die maakt zich op zijn best schuldig aan kinderlijk zelfbedrog en op zijn slechtst aan diplomatieke »slimmigheid « van een on-slim als onverkwikkelijk allooi.


Geen constructief tegenvoorstel

Hoe doorschijnend onoprecht de Britse houding is , is gisteren ook nog uit iets anders gebleken. De regering blijft betogen , dat zij al het mogelijke wil doen om het plan te doen slagen en dat zij hoopt er zich uiteindelijk bij te kunnen aansluiten. Maar als men vraagt , zoals een socialistisch Lagerhuislid gisteren deed , of dan niet een goed idee zou zijn de Westeuropese onderhandelaars in Parijs constructieve voorstellen voor te leggen , welker uitvoering het Engeland mogelijk zou maken deze hoop in vervulling te doen gaan , dan komt daar op een antwoord , dat al even bedroevend is als het andere , wat de Engelse regering over deze zaak heeft gedebiteerd.
Neen , zei Attlee gisteren op die vraag , wij houden ons muisstil , want als wij onze mond open doen , zou dat de Fransen bij de uitwerking van hun plan slechts hinderen. Je moet het maar bedenken.
De werkelijke verklaring is natuurlijk , dat de Engelse regering geen vinger uitsteekt , omdat zij reeds van het eerste ogenblik af aan besloten heeft , dat zij zich onder geen omstandigheden wil aansluiten bij een supra-nationale organisatie , zoals de Fransen thans beogen. De Britten houden zich muisstil en laten de Westeuropese onderhandelaars nu maar rustig modderen in de kennelijke hoop , dat zij in hun supra-nationale modder zullen verdrinken. Eerst wanneer dat het geval zou blijken te zijn en men derhalve kan gaan praten over een economische integratie , die Engelands souvereiniteit onaangetast laat , zal dit land bereid zijn eens een hartig woordje in het midden te brengen.
Zielig ook was het schouwspel van een Britse regering , die op alle vragen betreffende haar houding ten aanzien van het plan van Schuman telkens weer met het antwoord kwam : »het spijt ons «
maar wij kunnen u daar niets meer over zeggen , want wij hebben geen details.
Wij weten niet wat dit plan eigenlijk is » , alsof zij het niet deksels goed wist en juist daarom haar medewerking geweigerd heeft. Dat antwoord moest ook dienen als verontschuldiging voor Attlee's afwijzing van de conservatieve en liberale verzoeken om een debat over deze kwestie in de naaste toekomst.


Ook conservatieve charade

Overigens moet men uit deze oppositionele aandrang op een spoedig debat vooral niet opmaken , dat zij werkelijk critisch staan tegenover het optreden van de regering in de Schuman-affaire.
Zoals hier reeds eerder uiteengezet , is er geen enkele aanwijzing , dat de conservatieven meer bereidheid zouden gevoelen het principe van een supranationaal gelzag te aanvaarden dan de socialisten. Zij weten wel beter dan hun vingers aan die electorale heksenketel te branden. Tot nu toe - het blijft natuurlijk altijd denkbaar , dat het anders wordt - spelen zij net even lustig charade als de regering met hun positie van goede , progressieve Europeanen , die Attlee's Apartheidspolitiek ten felste veroordelen.
In dit verband mag in het voorbijgaan ook nog even de vinger worden gelegd op een derde voorwendsel , welks voosheid duidelijk aan het licht is getreden.
Engeland heeft ons in de laatste jaren tot vervelens toe uitgelegd , dat het altijd rekening moet houden met de gevoelens van de dominions , voordat het tot nieuwe stappen , op de weg naar Europese eenheid besluit en het kan er zich zeker niet over beklagen , dat de Europese staatslieden daarvoor onvoldoende begrip hebben getoond. Maar misschien zullen die staatslieden dit argument in het vervolg minder serieus opnemen ,
wanneer zij thans leren , dat Engeland , zoals men gisteren uit Attlee's mond heeft kunnen vernemen , de dominions in het geheel niet geraadpleegd heeft , voordat het besloot het plan van Schuman af te wijzen. Hoewel er bij mijn weten een paar weken zijn verlopen tussen de bekendmaking van dit plan en zijn uiteindelijke verwerping , was er volgens Atlee «geen tijd » voor geweest.
Laat het ten overvloede nog eens worden onderstreept , dat de critische toon van dit bericht niet is geïnspireerd door de mening , dat Engeland er verkeerd aan heeft gedaan het plan-Schuman te verwerpen - dat was zijn goed recht en het zou zelfs kunnen blijken , dat het daarmee een bewijs van zijn politiek realisme heeft gegeven - maar alleen door de manier , waarop men deze hele kwestie heeft behandeld.


Allerbedroevendst geknoei

In de officiële verklaring van de arbeiderspartij , waarvan Attlee ons gisteren vertelde ( nog weer eens zo'n voorwendsel ) dat de daarin uitgestippelde politiek niet noodzakelijk de regeringspolitiek behoefde te zijn , wordt o.a. betoogd , dat het wederzijds vertrouwen tussen de naties geschaad zou worden als men hen in het keurslijf van een supra-nationale organisatie zou tracht en te dwingen. Maar kan men zich een betere manier voorstellen om dat vertrouwen op gevaarlijke wijze te ondermijnen dan het Engelse geknoei - er is eenvoudig geen ander woord voor - van de laatste vier weken ?
Als de Engelse regering van supranationale organen niets wil weten - en daar , het zij nogmaals gezegd , behoeft men haar geen verwijt van te maken - waarom dat dan niet eerlijk bekend , toen de Fransen dat principe een maand geleden in de duidelijkste termen aan de orde stelden ? Waarom dan eerst voorgewend ,
dat men het ernstig in overweging wil nemen , daarna plotseling op de grofste wijze aangekondigd , dat men zulke ideeën categorisch verwerpt , om dan nota bene de volgende dag weer van voren af aan te gaan pretenderen , dat men ze niet verwerpt , maar alleen «nog wacht op nadere informatie » ? Beseft dit volk dan niet , dat het daarmee in de buitenwereld een allerdroevigste indruk moet maken ? Beseft het niet , dat ook de hele toon van de verklaring van eergisteren met zijn waarschuwingen tegen een te vergaande  liberalisatie van het Europese handelsverkeer , zijn principiële afwijzing van een economische unie en zijn verzet tegen verdere groei van het Straatsburgse embryo , door al diegenen in Europa en in Amerika , die meenden , dat wij samen met de Engelsen bezig waren heel langzaam aan tot een nauwere politieke en economische aaneensluiting van Europa te komen , als een slag in het gezicht , ja , als trouwbreuk moet worden ondervonden ? Blijkbaar beseft men dat niet. Of , nog erger , men beseft het wel , maar trekt er zich niets van aan. Want het meest beangstigende aspect van de eerste Engelse reacties op de aankondiging en de «timing » van Attlee's Apartheidspolitiek is , dat daaruit althans tot nu toe even weinig begrip als belangstelling blijkt voor de onvermijdelijke repercussies aan beide kanten van dat water , dat dit land zijn insulaire geestesgesteldheid hebben geschonken , welke nooit duidelijker aan de dag is getreden dan thans.






