
SOURCE :


SECTION :


LENGTH :


BYLINE :


DATELINE : 15 juni 1950

BODY :


HEADLINE : Engelse bladen maken geen melding van het plan-Stikker. Slechts de Times kraakt het beleefd af

( Van onze correspondent. )

LONDEN , 15 Juni. ?

Het schijnt ongelofelijk , maar het is een feit ; er is op dit ogenblik nog geen sprake van een Engelse reactie op het Nederlandse plan , om de eenvoudige reden , dat vrijwel alle Londense bladen het niet de moeite hebben geacht de lezers van dit nieuwe Europese initiatief in kennis te stellen , laat staan er commentaar op te leveren. Zelfs in bladen als de liberale Manchester Guardian en de conservatieve Daily Telegraph , die toch waarlijk als serieuze kranten moeten worden beschouwd , heb ik , ondanks naarstig zoeken , geen letter over het plan kunnen vinden. Hun lezers blijven er voorlopig in zalige onkunde van , dat men aan de andere kant van het Kanaal nu voor de tweede maal in een maand tijd blijk geeft op het gebied van economische integratie van woorden tot daden te willen overgaan.
Datzelfde geldt voor de News Chronicle , de Daily Mail , de Daily Express , de Daily Worker en de Daily Herald.
Alleen de Times schijnt te hebben beseft , dat het plan van mr. Stikker even vermeldenswaard is als het liefdeloze huwelijk van de filmster Anoek , waarmee een blad als de Daily Mail vanochtend zijn voorpagina vult.
De Times vindt het zelfs belangrijk genoeg om er zijn eerste hoofdartikel aan te wijden en het daarin alvast op beleefde wijze af te kraken. Ook de lezers van de Times echter worden in onkunde gehouden van verreweg het belangrijkste aspect van het Nederlandse plan. Over paragraaf 23 , waarin wordt voorgesteld , dat er voor beslissingen van het integratiefonds geen unanimiteit van stemmen nodig zal zijn , en waarin dus , net zoals in het plan-Schuman , gebroken wordt met het principe van de nationale souvereiniteit , wordt door de Times correspondent in Den Haag en door de hoofdartikelen schrijver op Printing House Square met geen woord gerept !
Het is al weer bijna ongelofelijk. Persoonlijk zou ik er eigenlijk maar een verclaring voor weten te bieden : het initiatief van de Nederlandse regering is , wat Engeland betreft , op een bijzonder ongelukkig ogenblik gekomen , zij het dan ook , dat de Nederlandse regering daarvoor generlei blaam treft. Het wordt n.l. elke dag duidelijker , dat dit volk thans in een zeer geprikkelde stemming verkeert , die het uiteraard onontvankelijker maakt voor plannen voor werkelijk economische samenwerking in Europa. Nu het zo langzamerhand wel begint door te dringen , dat hun optreden inzake het plan-Schuman en de aankondiging van Attlee's Apartheidspolitiek hun populariteit in Europa en Amerika niet bepaald ten goede is gekomen , reageren zij door een houding aan te nemen , die bedenkelijk veel op bouderen lijkt. Overigens moet men zich daar nu ook weer niet al te bezorgd over maken. John Buil mag een humeurige oude heer zijn , die zich graag verongelijkt gevoelt , maar hij meent het niet kwaad en als hij eenmaal beseft , dat hij met zijn bouderen niet opschiet , zal hij heus wel weer wat inschikkelijker worden.


Weinig geestdrift voor slopen der tariefmuren

Niettemin zou men wel enige rede tot gerechte bezorgdheid mogen vinden in het feit , dat het Times-artikel een instelling verraadt tegenover het streven naar economische integratie van Europa , die op velerlei punten een bedenkelijke overeenstemming schijnt te vertonen met de houding , welke in de opzienbarende verklaring van het socialistische partijbestuur tot uiting is gekomen. Zoals reeds eerder in deze correspondentie is vermeld , geven Engelands huidige bestuurders daarin blijk van een uitgesproken economisch nationalisme , welke men echter met een beetje goede wil op rekening van hun socialistische geloofsovertuiging zou kunnen schrijven. Maar diezelfde geest schijnt men nu ook in het hoofdartikel van de Times terug te vinden.
De afwijkende houding , die het blad aanneemt , spruit immers niet voort uit bezwaren tegen de opheffing van het vetorecht , welke in het plan wordt bepleit en waarmee een nieuwe aanslag op Engelands dierbare souvereiniteit wordt beraamd. Want zoals gezegd schijnen de redacteuren van de Times het plan nog niet met voldoende aandacht te hebben gelezen om dat kernpunt , waar alles om draait , er uit te halen.
Als de Times dus van mening is , dat «weinig regeringen , voordat zij een grondige studie van het plan hebben gemaakt , het vertrouwen zullen gevoelen , dat het een werkelijke basis voor actie biedt» , dan komt het om andere redenen tot die niet bepaald geestdriftige conclusies en de voornaamste daarvan is , dat het voor een neerhalen van de tariefmuren in Europa , ook al komt de souvereiniteit daarbij niet in het geding , weinig schijnt te gevoelen , kennelijk omdat het blad bang is , dat Engeland door daaraan mede te doen meer in het Europese vaarwater zou komen te verzeilen.
Dat komt duidelijk tot uiting in de voorlaatste zin van het hoofdartikel , waarin wordt verklaard , dat «velen er terecht voor zullen terugschrikken , erg ver te gaan in de richting van exclusieve tariefsverlaging en ( bedoeld wordt de afbraak van de onderlinge Europese tolmuren ) zolang er nog hoop bestaat , dat de Verenigde Staten zullen medewerken aan een georganiseerde tariefsverlaging op bredere schaal.» Waarop men de Times heel beleefd zou mogen vragen , of zij nog nooit gehoord heeft van het Franse gezegde : «le mieux est l'ennemi du bien. »




