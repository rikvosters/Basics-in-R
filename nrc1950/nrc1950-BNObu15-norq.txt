
SOURCE :


SECTION :


LENGTH :


BYLINE :


DATELINE : 5 april 1950

BODY :


HEADLINE : Internationale zaken te Genève. Voogdij-verwikkelingen

( Van onze correspondent ) .


ZURICH , Maart. -

In deze voorjaarsdagen ( komt er weer zo'n warme zomer ?) gaat het in Genève toe als in een bijenkorf.
Allereerst de voogdijschapsraad. Met Jeruzalem komen we altijd nog niet veel verder , wanneer men het onderzoek van het statuut niet als indrukwekkend succes wil beschouwen. Enkele strepen aan de kant bij de eindeloze verslagen ; De afgevaardigde van Irak heeft geprotesteerd tegen de mogelijkheid van het toelaten van militair of paramilitair onderwijs ,
zoals dat in andere delen des lands gebruik is. Moet de toekomstige gouverneur financiële en economische beginselen aangeven of het wetgevend lichaam ?
Wie zal toegang krijgen tot de aether , d.w.z. wie zal over de radio mogen spreken ? Aubrey Eran , de als Engelsman opgevoede vertegenwoordiger van Israël , heeft een scherpe tong en een scherp verstand : als hij spreekt , weet men , dat zich bij andere afgevaardigden wolken samentrekken. De discussies zijn vaak zeer heftig. Hij gaf nu een indrukwekkend overzicht over de reusachtige pogingen voor wederopbouw van het land , die zonder twijfel door zijn regering worden ondernomen. Heeft Jeruzalem de oorlog kunnen overleven , dan heeft Israël daartoe machtig bijgedragen , zei de spr.
Irak noemt dat alles opgewarmde kool ; alles dans om het gouden kalf hoont Fadhil al Jamali , alles modern grof materialisme. En Sjoekairy ( Syrië ) spreekt van de macht der Israëlitische dollars , verdedigd door Tel-Aviv alleen.
De president , wegens partijdigheid aangevallen , verweert zich en smeekt , de toon der discussie te matigen. Enkele ogenblikken later laait het vuur alweer op. Over de budgetaire regeling van het probleem , ditmaal. Er zal toch eenvoudig met de omstandigheden moeten worden gerekend , als het ooit tot verwezenlijking komt , nu is alles nog theorie.


De Kameroen

Het rapport over Brits-Kameroen is nu afgehandeld. Een achterlijk land , altijd nog. De Britse voogdij verlangt er bv. 250 pond als waarborg , dat de stichters van een courant er boeten voor laster zullen kunnen betalen : het gevolg is , dat het grondgebied géén nieuwsblad heeft !
Het land is tenslotte in tweeën gezaagd , de andere helft is Frans. Is dat te verdedigen ? Hierover windt de gedelegeerde der Philippijnen , die veel en heftig het woord voert , zich op. Men wijst hem rustig op het grote verschil tussen de beide landsdelen ; er wordt naar gezond verstand geregeerd , zegt Guy Monod ( Frankrijk ) , en de bezoekende commissie heeft in dat gebied veel goeds gezien en in rapporten vastgelegd. De Britse gedelegeerde beklaagt zich over de onhoffelijke toon van de Philippijn Carpio. Ook ontstaat er debat over de kwestie , welk deel der agenda terzijde zal moeten worden gelaten : 6 April is de datum van veler vertrek. Toch komt men althans met dit rapport klaar , waarbij Engeland laat doorschemeren , dat een vereniging met Nigerië onvermijdelijk zal zijn. De voogdijschapsraad heeft dit steeds voorzien en in het gebied zelf is niemand er tegen.
Bij Frans-Kameroen verklaart Watier , de speciale vertegenwoordiger , dat de mijnarbeid daar niets anders is dan grondwerkersarbeid , maar niet in de open lucht terwijl planterswerk onregelmatiger en minder mechanisch is. Toch wordt er vrij veel over de sociale toestanden geklaagd. Er worden talrijke Italiaanse werkkrachten ingevoerd , met name voor de afsluitdam van Edea. Er zijn er thans 260, alle uit Piemont. Ze worden gedeeltelijk in lires betaald en verdienen betrekkelijk veel. Zelfs Carpio is tevreden , alleen maken hij en de Chinese gedelegeerde opmerkingen over het feit , dat de associatie met de Franse Unie het koloniale systeem daar in stand zal houden.
Maar Laurentie ( Frankrijk ) deelt deze bezorgdheid niet : men staat echter pas aan het begin van een ontwikkeling.


Douanerechten

In de douaneconferentie heeft de Zuid-Afrikaanse Unie haar politiek van invoerbeperking verdedigd. Er is echter op gewezen , dat vooral de Nederlandse import naar Zuid-Afrika daardoor sterk wordt geschaad , vooral in vergelijking met de cijfers van vóór de tweede oorlog.
Uitvoerig is behandeld het Chileens protest tegen Australië , dat opgehouden heeft , de nitraatinvoer uit dat land geldelijk te steunen , wat Chili zeer gevoelig treft. Wat het Nederlandse standpunt aangaat , dat verleden week zo treffend in de boezem der vergadering is uiteen gezet :
de voorzitter heeft erkend , dat hier een «werkgroep» niets kon teweegbrengen , maar onze gedelegeerde , de heer Van Blankenstein bracht , in herinnering , welke de principes van het handvest van Havanna waren : «De consolidering der douanerechten , die niet hoog zijn , of van vrije toelating zal in beginsel worden erkend als een concessie van gelijke waarde met een substantiële beperking van hoge douanerechten of met de eliminering van voorkeursrecht en op tariefgebied».


Vluchtelingenproblemen

Onder voorzitterschap van mr. P. J. de Kanter ( Nederland ) vergadert verder ook de Algemene Raad der Internationale Vluchtelingenorganisatie. Deze zal weldra ophouden te bestaan en de secretaris-generaal , J. Donald Kingsley , heeft daarover rapport uitgebracht. Als de senaat der Verenigde Staten het wil , kunnen na Juni minstens 100.000 mensen daarheen worden overgebracht , die anders in Centraal-Europa moeten blijven. In Australië is de honderdduizendste vluchteling aangekomen van de 130.000 die opgenomen zullen worden. In het geheel blijven er echter meer dan 25.000, die oud , blind en ziek zijn : daarover hebben echter enige landen beloften gedaan. De hoofdproblemen waarmee deze , de vijfde en laatste , raadszitting zich heeft bezig te houden zijn : de beperking van het aantal ontheemden de «moeilijke gevallen» , die ten dele alleen nog maar in ziekenhuizen kunnen worden verpleegd en het onderbrengen van specialisten en intellectuelen. Dat debat zal ongeveer tien dagen duren.
Of alle vraagstukken kunnen worden opgelost ?




