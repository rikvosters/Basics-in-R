
SOURCE :


SECTION :


LENGTH :


BYLINE :


DATELINE : 27 mei 1950

BODY :


HEADLINE : Buitenlands weekoverzicht. De illusie der neutraliteit

DE BELANGSTELLING groeit dagelijks , kon de Franse minister van buitenlandse zaken Schuman Woensdag zeggen van het plan voor de samenwerking van de Franse en Duitse zware industrie , waar hij op 9 Mei de wereld mee verrastte.
Jean Monnet , die de geestelijke vader van het plan is , heeft besprekingen gevoerd met de regeringen in Londen en Bonn , waarbij hij de noodzakelijke toelichtingen kon verschaffen. Nadere bijzonderheden zijn er niet van bekend geworden ,
doch zoals Schuman al gezegd had , het is geen scherp omlijnd plan , het moet uit het overleg groeien , het plan geeft slechts de grondbeginselen aan. Bij de uitwerking zullen nog genoeg problemen rijzen , die slechts met de beste wil en de grootste inspanning overwonnen kunnen worden.
Er zijn niet alleen de bezwaren van producenten , wier belangen voor het algemene Europese belang zullen moeten wijken , zoals die van de Franse mijneigenaren , wier mijnen niet productief geëxploiteerd kunnen worden of dat van de Duitse staalindustrie , dat het Franse erts het Zweedse zal vervangen , hetgeen door het lager ijzergehalte van het Franse erts grote technische wijzigingen met zich zou brengen. Bovendien vrezen de Duitse industriëlen , dat de voorsprong van het Duitse staal , doordat het goedkoper is dan het Franse , verloren zal gaan , wanneer de Franse industrie , die mede met Marshall-hulp gemoderniseerd is en wordt , de steenkool uit het Roergebied voor dezelfde prijs krijgt als de Duitse.
Doch dit zijn maar kleine technische details vergeleken bij de moeilijkheden , die op zullen treden bij de bepaling van de bevoegdheden van het gezagsorgaan , dat is voorgesteld. Zal hier het economische nationalisme , dat al zo duidelijk tot uiting kwam in de vierjarenplannen , die de regeringen opgesteld hebben met het oog op de Marshallhulp , de Europese goede wil geen parten spelen ?
Hoe kortzichtig dit nationalisme op de lange duur moge zijn voor de economische gezondheid der betrokken landen , zal een regering maatregelen van een internationaal lichaam accepteren , die de belangen van een groepkiezers onmiddellijk ernstig kunnen kwetsen ? Toch zal alleen het overwinnen van dit economische nationalisme , dat aan de ene kant offers vraagt , maar aan de andere kant de enige uitweg biedt , de maatstaf zijn voor het geloof in Europa , dat de regeringen zeggen te belijden. HETPLAN-SCHUMAN , dat zich tot de steen-kool-en staalindustrie beperkt , heeft reeds grotere ambities gewekt. Poncet , de Franse hoge commissaris in Duitsland , heeft in een rede te Berlijn ,
de gedachte van Schuman-Monnet uitgewerkt en zag gelijksoortige concentratiemogelijkheden in andere sectoren van de productie. Het is een typerend voorbeeld van het in de lucht hangen van een idee ( een optimist zou zeggen , dat de tijd er rijp voor is ) , dat er onafhankelijk van Schuman in de Westeuropese textielindustrie stemmen waren opgegaan om te komen tot een Europese textielmarkt ,
waarbij de invoerrechten binnen drie jaar zouden verdwijnen. Volgens het Franse blad Combat was de suggestie afkomstig van de Nederlandse en Belgische industrie. Het plan zal in Juni worden voorgelegd aan internationale textielfederatie , die dan te Stockholm zal vergaderen.
Het plan-Schuman heeft in de Ver. Staten een gunstig onthaal gevonden ,  al wekken enkele Europese tendenties er enige zorg. Het duidelijkste was de Duitse bondskanselier Adenauer in zijn uitlating , dat hier een kans lag om Europa tot een derde macht naast de wereld kolossen Amerika en Rusland op te bouwen , een derde macht , die volgens bepaalde Franse kringen ( het dagblad Le Monde ) een neutraal blok zou kunnen vormen.
Zoals de Economist opmerkt , wanneer dit het politieke doel van Schumans plan zou zijn ( er is echter geen enkele reden dit te vermoeden ) , dan zou het zonder uitstel naar de archiefzolder moeten worden verwezen.
Het propageren van deze derde-machtsidee berust op een totale misvatting ten aanzien van de aard van de koude oorlog. De koude oorlog is geen touwtrekken tussen de Ver. Staten en Rusland ,
waaraan een neutraal Europa zich zou kunnen onttrekken. De koude oorlog is niets anders dan de geperfectionneerde politieke tactiek van Adolf Hitler en blijkt , wanneer men eenmaal de diagnose heeft gesteld , niet iets nieuws , dat uit dien hoofde al vervaarlijk zou zijn. De naam is nieuw en wekt associaties op , die de gedachten der «neutralisten»
vertroebelen. Anders zouden zij onmiddellijk zien , dat de zwakte van Europa , de zwakte van Zuid-Oost-Azie of waar verder nog de oorzaak is van deze koude oorlog. Daar is geen einde aan te maken door aan een conferentietafel te gaan zitten ( de reis van Trygve Lie is derhalve ook nagenoeg van elk politiek belang ontbloot ) , maar door de schepping van een derdemacht in Europa , die geenzins een neutrale positie in zal nemen , doch die met de Ver. Staten en Canada een Atlantische gemeenschap zal vormen. Een krachtig Europa in een hechte Atlantische gemeenschap , dit moet het einddoel zijn van alle moeilijke onderhandelingen , die komen gaan.
HET JAAR 1952, wanneer het plan-Marshall een einde neemt , begint in diverse beschouwingen een belangrijke rol te spelen. Het is te verwachten ,
dat West-Europa dan nog met een ernstig tekort aan dollars zal hebben te kampen. Daarom ook is het zaak ernst en haast te maken met de plannen voor de integratie van Europa op alle gebied. Een lichtpunt is echter het inzicht van Amerikaanse staatslieden als Dean Acheson , die bij zijn vertrek uit Europa verklaarde , dat de belangen van zijn land in Europa zouden blijven bestaan na het einde van het plan-Marshall , of , zoals de New York Times schreef , zo lang als er de noodzaak is om West-Europa te beschermen , zullen de Ver. Staten hun deel hiertoe bij blijven dragen. Er is ook al over gesproken , dat de Ver. Staten en Canada nauwer zullen gaan samenwerken met de Organisatie voor Europese Economische Samenwerking.
Er is dus alle kans , dat dit gedeelte van het koude oorlogsfront niet ineen zal storten.
Een intensivering van de koude oorlog blijft mogelijk en kan , zoals de Neue Zürcher Zeitung doet , verklaard worden door een berekeningsfout van het Kremlin. Zoals men zich wellicht zal herinneren , is een jaar of twee geleden de bekende Russische econoom Varga in ongenade gevallen , zij het dan in een zeer zachtzinnige , want hij leeft nog. Varga had er zijn twijfel over uitgesproken , of een crisis in de Ver. Staten na de oorlogsjaren wel onvermijdelijk was. Het Kremlin was van oordeel , dat deze onvermijdelijk was en Varga's boeken verdwenen uit de boekwinkels en de Prawda publiceerde geen artikelen meer van hem.
Maar nu plotseling is hij weer in ere hersteld en hij publiceert weer in de Prawda. En wel een artikel ,
waaruit blijkt , dat hij niet van inzicht is veranderd. Het Kremlin is dus van mening veranderd.
Het geeft steeds een bijzondere voldoening , wanneer een vijand ( al is het maar een koude ) zich misrekend heeft. De verwachting van Stalin , dat de wereldheerschappij hem door innerlijke uitputting van de tegenstander in de schoot zou vallen , is niet uitgekomen. Hij kan nu streven naar betere betrekkingen met de Ver. Staten en zich dus in zekere zin van zijn grote doel afwenden en hij kan zijn inspanning verdubbelen om het langs de compromisloze weg , die koude oorlog heet nog te bereiken. Van het eerste is nog geen bewijs voorhanden. Niets wijst er dus op , dat de wereldheerschappij van het verlanglijstje is geschrapt , niets zou dus fataler kunnen zijn dan de illusie van een neutraal Europa.




