
SOURCE :


SECTION :


LENGTH :


BYLINE :


DATELINE : 25 mei 1950

BODY :


HEADLINE : DE MODE : Een blik in de toekomst

Vele vrouwen voelen zich onweerstaanbaar aangetrokken tot établissementen , waar men werkt met kaarten en koffiedik. Om enige voorspellingen te doen aangaande onze kleren voor de volgende winter hebben wij echter niet onze toevlucht genomen tot geheimzinnige hocus-pocus , doch we zijn eenvoudig gaan kijken naar de modeshow van de fashionweek in het Amstelhotel te Amsterdam , waar de Nederlandse confectie-industrie haar modellen toonde aan kopers uit binnen en buitenland.
Blauw zullen we deze winter heel weinig zien , deze kleur blijft bijna geheel gereserveerd voor het skicostuum.
Daarentegen kunnen we ons te buiten gaan aan alle nuances van bruin en beige. Het rood , dat vrij veel voorkomt , meestal in combinatie met zwart , zweemt naar violet ; groen wordt gebracht in alle schakeringen van grijsgroen en mosgroen. Verder zullen we lila , grijs en geel dragen , vrij veel strepen en ruitjes en natuurlijk heel veel zwart.
We waren er weliswaar op voorbereid , maar het bleef toch een onaangename verrassing , dat de rokken naar kort zijn geworden. Voor sportieve kleding is dat nog zo kwaad niet , maar een geklede japon ontbeert waardigheid en allure , wanneer de rokzoom te dichtbij de knie komt , terwijl een avondjapon , die blote schouders combineert met een korte , nauwe rok meer canailleus dan elegant lijkt.
De rokken vallen voor het merendeel glad om de heupen , maar ontlenen enige wijdte aan plooien of plissé. De heup wordt vaak geaccentueerd.
Jammer genoeg lijden de japonnen vaak aan een te-veel en te-overdadig. Waarom , bijvoorbeeld , moest het effect van een snoezig noisette japonnetje teniet worden gedaan door een veel te groot en slecht harmoniërend rood bouquet in de taille ? Er werden overigens prachtige zijden weefsels gebruikt , die te beter tot hun recht kwamen , naarmate het model eenvoudiger was.
Het meest werden we bekoord door de tailleurs en mantels. Alleraardigst waren een paar costuumpjes , waarvan de revers doorliepen tot aan de ceintuur , terwijl het gladde heupstuk onder de taille met twee rijen knoopjes gesloten werd.
Mantels waren er in alle variaties , van heerlijk warme , maar ijselijk logge teddybeer-swaggers tot de verfijnde élégance van een sobere , geheel aangesloten zwarte mantel , die gegarneerd werd door een lange , over de schouder geworpen slip , waarvan het uiteinde was afgezet met vossebont. Het is misschien niet de warmste manier om een vos te dragen , maar de chicste lijkt het ons wél. Dat warm en chic zich overigens uitstekend laten verenigen , bewees een zwarte , aangesloten mantel , die van voren een vest van beverbont vertoonde.
Familietrekken zowel met de vele ruime swaggers als met de talrijke nauwe en wijde getailleerde mantels vertoonde een jas , waarvan de voorzijde getailleerd was , met een ceintuur , die onder de swagger-rug doorliep. Verder had het model een lange stola , die warmpjes om de hals geslagen werd en afhing op de rug. Het geheel deed tamelijk gecompliceerd aan , het effect was elegant en zeer ongemeen. De wollen stof van deze mantel had een dofgroen fond , dat met een vage , roodachtige ruit tot een zeldzaam mooie , herfstachtige nuance ineen vloeide.
Van de hoeden was er slechts één , die wij niet konden waarderen : een grote pannekoekhoed , die volkomen waterpas gedragen werd. Voor het overige waren de hoedjes alleraardigst ,
al harmonieerden een paar niet helemaal met het costuum , waarbij ze gedragen werden. Voor de grote vrouw zijn er dopjes , waarvan de veren garnering zich liefkozend langs de wang vlijt.
Kleine vrouwen kunnen zich wat groter maken door een hoedje met middenvoor een rechtveerdig hemelwaarts strevende panache - Zo laat zich , zonder clairvoyance of koffiedik , de modieuze toekomst voor de komende winter aanzien.
JEANETTE.




