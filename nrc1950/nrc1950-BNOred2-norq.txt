
SOURCE :


SECTION :


LENGTH :


BYLINE :


DATELINE : 5 april 1950

BODY :


HEADLINE : De Toestand. Het petroleum geschil

ENGELAND EN AMERIKA hebben nog altijd geen officiële oplossing gevonden voor het geschil , dat gerezen is over het Engelse besluit om de aankoop van dollar-olie tegen te gaan ten behoeve van die van sterling-olie.
Een maand geleden ongeveer heeft het Amerikaanse bureau voor economische samenwerking voorlopig de toewijzing van fondsen voor de financiering van Engelse en Engels-Nederlandse petroleummaatschappijen gestaakt. De reeds goedgekeurde financiering van twee olieraffinaderijen in Engeland en twee op het vasteland bleef echter doorgaan. Bransky , het hoofd van de afdeling petroleum van de E. C. A. , een oud-employé van de Standard Oil heeft toen ter toelichting verklaard , dat men volledig begrip had voor Engelands behoefte om dollars te sparen , doch dat men als eis stelde ,
dat het Britse herstel niet verkregen zou worden door een nieuw protectionisme , dat de pogingen om tot een vrijer geld- en handelsverkeer te geraken slechts in de weg zou staan.
Senator Tom Conally , voorzitter van de commissie van buitenlandse zaken en vertegenwoordiger van Texas vergaloppeerde zich een week later met een voorstel om alle Marshallhulp aan Engeland te staken tot dit land met zijn discriminatoire praktijken op zou houden. De New York Times vond hierin aanleiding er op te wijzen , dat de zaak heel ingewikkeld is. Inderdaad is dat zo ; als de Engelse en Engels-Nederlandse ondernemingen goedkoper kunnen produceren en leveren dan de Amerikaanse , mag men daarin geen oneerlijke concurrentie zien.
Wel natuurlijk wanneer men zekere markten van de Amerikaanse concurrentie zou gaan uitsluiten.
In dit laatste zit nu juist de moeilijkheid. Als men bepaalt , dat alleen petroleum van Britse maatschappijen mag worden gekocht , heeft Amerika reden tot boosheid ; zegt men dat er voor aankoop van petroleum slechts een bepaald , beperkt bedrag aan dollars beschikbaar wordt gesteld en dat de rest in ponden sterling betaald moet worden , dan kan Amerika daar redelijkerwijs geen aanmerking op maken.
Aan de Amerikaanse maatschappijen staat dan immers de gelegenheid open ook in sterling waarde te verkopen ,
als hun dat althans mogelijk is.
Er is dezer dagen te Londen een geheime bespreking tussen verschillende landen van het Gemenebest over het petroleum vraagstuk gevoerd , waarop men tot een dergelijk besluit gekomen schijnt te zijn. Het bericht dienaangaande zal in Amerika wel weer nieuwe ongerustheid verwekken. Om dit goed te begrijpen moet men bedenken dat de Amerikaanse maatschappijen sinds de eerste wereld oorlog grote belangen hebben verworven in Arabië , waar de bronnen veel en veel rijker zijn dan in Amerika. De productie wordt hier steeds vergroot en men is nu bang - omdat ook de Engelse maatschappijen hier steeds meer produceren - voor een afzetcrisis te komen staan. Dit is daarom zo ernstig , omdat de exploitatie dezer bronnen tengevolge van de grote concessiebedragen en de dure vervoersgelegenheid tot dusver weinig winstgevend is geweest. Zoals een Engelse deskundige het onlangs uitdrukte ,
komt de olierijkdom hier meer de vorsten , die de concessies verlenen ten goede dan de concessionarissen of de consumenten. Vooral door de Arabisch-Israëlische twisten , die het gebruik van de olieleidingen belemmeren of beletten en aanleg van nieuwe onmogelijk maken , wordt het vervoer van de olie uit de streken rond de Perzische Golf erg duur. Een Amerikaanse maatschappij , de Arabian American , een dochteronderneming van de Caltex , waarin ook de Socony-Vacuum een aandeel van 10 procent heeft , exploiteert al 15 jaar lang een deel van de Arabische olierijkdom zonder enig dividend uit te keren.
Deze maatschappij heeft nu , naar het Journal of Commerce gisteren meldde , besloten een groot deel van haar 2100 Amerikaanse employé's te vervangen door geschoolde krachten uit landen met een zwakke valuta. De directie heeft haar employé 's meegedeeld hiertoe gedwongen te zijn , daar zij reeds een groot deel van haar afzetgebied in landen met een zwakke valuta aan de sterling-ondernemingen verloren heeft. De maatschappij zou verder ook haar aankopen voortaan zoveel mogelijk buiten het dollargebied willen doen en onderhandelt met de regering van Saoedië-Arabië over een betaling van een déél van het consessiebedrag in sterlingwaarde in plaats van in dollars.
Deze maatschappij vat dus de concurrentie aan op het juiste punt. Of men daar echter in de Amerikaanse kringen , welke tegen de Engelse plannen tekeer gaan , mee tevreden zal zijn , staat te bezien. Immers , zo zal men zeggen , op deze wijze wordt Amerika toch ook benadeeld ; er worden mensen werkloos gemaakt en de handel lijdt schade. Zo zal het echter steeds blijven zolang het dollargebrek en zijn oorzaken in Engeland en andere landen niet zijn opgelost. De huidige petroleumoorlog is nu eenmaal niet alleen een belangenstrijd , maar voor het grootste deel een valutakwestie , welke echter door de grote belangen , die op het spel staan wordt aangewakkerd. Hierbij denke men niet alleen aan de financiële belangen ,
maar ook aan de strategische. Amerika zelf heeft de oliebronnen in Arabië nodig indien het gedwongen zou worden een nieuwe oorlog te voeren. Dat geeft deze zaak een extra betekenis en verklaart ook , waar om niet alleen de belanghebbenden , maar tevens de Amerikaanse regeringspersonen er zich voor interesseren , een belangstelling overigens , welke er wel toe zal leiden ,
dat het vraagstuk op enigerlei wijze tot een oplossing wordt gebracht.

