
SOURCE :


SECTION :


LENGTH :


BYLINE :


DATELINE : 25 mei 1950

BODY :


HEADLINE : Om het kampioenschap van Nederland. Blauw Wit-Ajax 3-2

Onze Amsterdamse sportcorrespondent meldt ons :


Blauw Wit heeft weer de leiding genomen in de kampioens-competitie en wanneer Ajax haar stadgenote in de resterende wedstrijden tegen Limburgia en Maurits een handje mee helpt - waar zij , spelende als gisterenavond , toe in staat te achten is - dan staan de kansen voor Amsterdam nog zo slecht niet. Ajax heeft vrijwel voortdurend het beste van het spel gehad , toonde beter positie-spel , Stoffelen en van der Hoeven beheersten vrijwel voortdurend het middenveld , doch de aanval speelde meestal te peuterig en liet enkele fraaie kansen gaan.  Verder had doelman van der Per - nog niet volledig hersteld van zijn in de eerste wedstrijd tegen Blauw Wit opgelopen blessure - , een paar zwakke momenten en de nieuwe linksachter Looyen maakte een fout die ook een doelpunt kostte.
Vooral in het begin was Ajax de sterkste en na tien minuten doelpuntte Michels met een kopbal uit een goed door Stoffelen genomen vrije schop. Ajax bleef de sterkste , doch na 10 minuten kon Tjepkema gelijk maken toen Looyen verzuimde aan te vallen , nadat van der Pol de bal uit zijn handen voor de voeten van Koekebakker had laten vallen en het werd zelfs 3-1 na een kapitale mistrap van Van der Hart. Zo leidde Blauw Wit met de rust met 3-1 , een stand die de verhouding al bijzonder slecht weergaf.
In de tweede helft , die vrijwel voortdurend in een halve duisternis gespeeld werd , was het een strijd tussen de energieke verdediging van Blauw Wit en de te lang treuzelende , slecht schietende aanval van Ajax. Eerst vlak voor tijd verkleinde de spil Van der Hart - heel Ajax nam tenslotte deel aan de belegering van het doel der stadion-club - de achterstand.
Van der Meer leide de faire kamp uitstekend.
Bij Blauw Wit blonken van Raalte , Wilders en de beweeglijke middenvoor Koekebakker uit. Ook de rechtervleugel speelde verdienstelijk. Bij Ajax was de gehele middellinie zeer goed.




