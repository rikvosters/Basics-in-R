
SOURCE :


SECTION :


LENGTH :


BYLINE :


DATELINE : 27 mei 1950

BODY :


HEADLINE : Berlijn wacht de Pinksterdagen af. Alles schijnt op rustig verloop te wijzen

( Van onze correspondent. )

BERLIJN , 26 Mei. -

Pinksteren staat voor de deur en daarmee ook het wereldcongres van de communistische jeugd , waarover de laatste maanden zoveel is geschreven en waaraan aanvankelijk zulke sombere verwachtingen verbonden zijn geweest Ongeveer tweehonderd buitenlandse correspondenten , o.w. meer dan honderd Amerikanen , hebben de reis naar de voormalige rijkshoofdstad ondernomen , voor het geval opzienbarende gebeurtenissen mochten plaatsgrijpen.
Delegaties van het parlement te Bonn ministers van de Westduitse regering en de voorzitter van de sociaal-democratische partij , dr. Schumacher , zijn hier gearriveerd , om de Westberlijners en ook het Oosten te tonen , dat men veel belang stelt in de kwestie-Berlijn en dat men zich ter plaatse wil oriënteren over de gang van zaken - dit tevens om de Berlijners een hart onder de riem te steken. Anderzijds zijn er ook talrijken , die minder vertrouwen blijken te hebben in een rustig verloop en die derhalve per auto en , waar dit mogelijk was , per vliegtuig de vier sectoren stad hebben verlaten.
De algemene verwachting is , dat Berlijn een vrij kalme Pinksteren tegemoet gaat. Wellicht dat hier en daar kleine incidenten zullen voorkomen ,
b.v. doordat agitatoren uit het Oosten in het Westen van de stad hun politieke dogma's trachten te verkondigen en daarmee opstootjes veroorzaken.
Het kan zijn , dat nieuwsgierige communistische jongelingen , die het veelbesproken westelijk Berlijn uit eigen ogen willen aanschouwen , in moeilijkheden geraken , zelfs deze proberen uit te lokken. Zulks ware evenwel van ondergeschikte betekenis en zou heel wat anders zijn dan «de storm op Berlijn» ,
waarvan maanden geleden is gewaagd.
Toen waren er aanwijzingen , dat men met behulp van de half millioen leden van de communistische jeugd ernstige troebelen in West-Berlijn wilde teweegbrengen , men wilde door West-Berlijn marcheren en men «eiste» het in West-Berlijn gelegen Olympisch stadion voor zijn betogingen op. Een versterkt contingent van de Oostduitse volkspolitie onder bevel van generaal Wulz zou gereedstaan voor de bescherming van de «vredelievende jeugd» , die niet anders dan haar plicht deed door te betogen voor de «eenheid van Berlijn en van Duitsland».
De communistische Oostduitse regering meende , dat men hier een en ander kon ondernemen en dat dan zou blijken , dat de westelijke mogendheden in feite voor Berlijn geen grote belangstelling meer hadden en dat zij er zeer zeker geen oorlog voor zouden riskeren. Sedert het bekend worden van dit plan is er veel veranderd : de westelijke geallieerden hebben duidelijk doen uitkomen , dat zij terdege aan hun posities in de stad grote waarde hechten , zij hebben in woord en met de daad laten blijken , dat zij hun prestige willen handhaven. Berlijn heeft materiële hulp gekregen , de troepen hebben versterkingen ondergaan en een luchtbrug is voorbereid , indien militaire hulp met contingenten uit West-Duitsland nodig mocht wezen.
De verantwoordelijke staatslieden hebben het hunne tot uitdrukking van de geallieerde vastberadenheid bijgedragen.
Het wereld-jeugdcongres heeft een ander karakter aangenomen. De deelnemers marcheren niet door West-Berlijn , maar trekken er voorzichtig omheen ; de treinen en de vrachtauto's ,
die de delegatie aanvoeren , mijden het westelijke deel van de stad , men gaat bewust moeilijkheden uit de weg.
De blauwe uniformen van de communistische jeugd zijn verboden in West-Berlijn , tegen overtreders worden energieke maatregelen getroffen ; zij zullen voor de duur van de Pinksterdagen in een van de drie kampen verblijven , die speciaal voor dit doel zijn ingericht. Op de grensstations van de ondergrondse in Oost-Berlijn klinkt door de luidsprekers de waarschuwing : «Dit is het laatste station in de democratische sector van Berlijn. Deelnemers aan het jeugdcongres moeten uitstappen ! »
Volgens gegevens van Oostduitse zijde zullen de komende dagen 500.000 leden van de communistische jeugdbewegingen , niet alleen van Duitsland ,
maar ook van de landen van het oostelijk blok , van China , van West-Duitsland , West-Europa en Australië , demonstreren. Deze 500.000 jonge mensen zullen de oorlogs-ophitsers duidelijker dan ooit vertellen , dat hun tijd voorbij is , de tijd dat de jeugd zich misleiden ,
dom maken en tenslotte in de dood drijven liet.
De voorzitter van de wereldbond van de democratische jeugd , Guy de Boisson , heeft gezegd : «Wij zijn uit alle delen van de wereld gekomen ,
opdat u ziet , dat u niet alleen staat , maar dat met u de jeugd van de gehele wereld strijdt voor de vrede en wij zullen gemeenschappelijk de zege behalen. Er zijn thans overal provocateurs. Wij zullen echter sterker zijn dan alle provocateurs tezamen. Dat bewijst reeds het jeugd congres in Duitsland. Lang leve het democratische Duitsland. De komende dagen zal de communistische jeugd - voornamelijk de Duitse communistische jeugd , die , zoals de voorzitter mededeelde , thans ruim twee millioen leden sterk is , en die zozeer herinnert aan de Hitlerjeugd wat uitrusting , opleiding en optreden aangaat - betogen , sportwedstrijden houden , politieke redevoeringen aanhoren en marcheren op de Unter der Linden in rijen van 32. 20.000 Pioniers in de leeftijd van 12 tot 14 jaar hebben een onderkomen gekregen in de »Pioniersrepubliek« , een tentenkamp op de Wuhlheide , onze arbeiders uit de oorlog welbekend als centrum van de beruchte »Arbeitserziehungslager.« De communisten maken veel rumoer en veel wind. Het zal de westelijke geallieerden en de Westberlijners weinig deren , zolang de rode jeugd en de volkspolitie blijft , waar zij thuishoren. En dat dit zo zal zijn , daarnaar ziet het gelukkig wel uit. West-Berlijn op zijn beurt zal zich concentreren op de eigen Pinksterconcerten , de grote automobieltentoonstelling en het Pinkstervoetbal-tornooi in het Olympische stadion , waar de Weense club Admira en de Franse kampioen Girondins uit Bordeaux te gast zijn. De buitenlandse pers is op alles voorbereid en geallieerde »news-rooms« , 24 uur per dag bemand met Amerikaanse , Engelse en Franse persofficieren , zijn ingericht voor de snelle overbrenging van berichten aangaande activiteiten van de troepen. Zal voor die honderden buitenlandse persmensen de veelal lange reis naar Berlijn achteraf wel de moeite waard zijn gebleken ?




