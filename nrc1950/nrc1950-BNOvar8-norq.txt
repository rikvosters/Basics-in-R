
SOURCE :


SECTION :


LENGTH :


BYLINE :


DATELINE : 6 april 1950

BODY :


HEADLINE : Nog naamloos dorp gaat groeien. De Wieringermeer krijgt er een vierde dorp bij : Wieringerwerf.


Van einder tot einder strekt zich het jonge land , dat binnen het tijdsbestek van twintig jaar tot tweemaal toe op de zee werd veroverd. In Augustus zal op feestelijke wijze het feit worden herdacht , dat twee decennia geleden de Wieringermeer van water land is geworden , waarmede toen eigenlijk de eerste mijlpaal was bereikt op de weg , welke leidt naar de drooglegging van de Zuiderzee. Deze herdenking spreekt zó sterk tot de verbeelding van hen ,
die van her en der naar dit wel uiterst platte plekje Nederland zijn getrokken , om hier , in het nieuwe land een bestaan te vinden , dat zij spontaan het garantiefonds van ruim veertig duizend gulden hebben voltekend , opdat het feest doorgang kan vinden.
Dit is echter niet het enige bewijs dat het jonge land de liefde van zijn bewoners heeft verworven. Die diepe genegenheid sprak sterker nog , toen een tot waanzin gedreven bezetter de dijk deed opblazen , waardoor alles wat door noeste arbeid was verworven werd verwoest.
De zee heroverde het terrein ; de gestage golfslag beukte de gebouwen in elkaar ; het water deed al wat er groeide verstikken.
Onder de bewoners waren er , die hardnekkig op de vluchtterp zijn gebleven , om dadelijk bij de hand te zijn , als de bevrijding zou zijn aangebroken.
En toen het zo ver was , kwamen de anderen met bootjes en vletjes dwars over het verdronken land gevaren , want men vond het vanzelfsprekend , dat men hier terug zou keren. De dijk werd gedicht en de grond kwam opnieuw in cultuur.
Er waren geen bedrijfsgebouwen en geen woningen meer. Geen nood. Men huisde , dicht opeengepakt aan de andere kant van de dijk en kwam iedere dag twintig , dertig , soms veertig kilometer ver fietsen , om het werk te doen. In April 1945 werd de wandaad gepleegd , in December van hetzelfde jaar was de Wieringermeer weer droog , in September 1946 was het puin geruimd en thans zijn de dorpen grotendeels herbouwd. De grond is overal weer in cultuur en de wekelijkse beurs in Middenmeer is geworden tot een geregelde , zeer belangrijke gebeurtenis , waar agrarische zaken worden afgesloten , lang niet alleen voor de Wieringermeer.
maar voor de gehele kop van Noord-Holland , zelfs komen reeds meer boeren uit Friesland en Groningen op Woensdag naar Middenmeer overgewipt ,
om zaken te doen. En de beursruimte , waarin men ruim duizend mensen kan bergen dreigt te klein te worden.


( deel mist )

vastgehouden , maar dat hij er toch in is geslaagd , een dorp te ontwerpen , dat een volkomen landelijk karakter draagt en de indruk wekt van ruimte. Evenwijdig aan de vaart is een brede straat ontworpen ,
waaraan vrij ver uit elkaar drie kerken liggen. Elke kerk is het dominerende gebouw in een eigen kern , bestaande uit scholen , een verenigingsgebouw , een consultatiebureau , enz. De drie kernen zijn gescheiden door woningen , welke om ruime terreinen gegroepeerd liggen , welke terreinen in kleine kavels zullen worden verdeeld , ten behoeve van de bewoners. Aan de overzijde van de weg ligt in het midden een groot pand dat als café gedacht is. Ter weerszijden zijn winkelpanden ontworpen. Ook aan deze zijde van de weg zijn groepen woningen gedacht , behalve aan de Zuidzijde , waar een sportveld en een speelterrein komen.
Dit laatste sluit aan bij de gymnastiekschool. Tegenover deze velden komen vrijstaande villa's , bestemd voor de notabelen. Meer naar de vaart toe zijn aan dezelfde dwarsweg middenstandswoningen ontworpen. In de Oostelijke hoek , bij de vaart komt een bescheiden industrieterrein aan een loswal. Voorts is er rekening mee gehouden , dat de behoefte zal bestaan aan kleine woningen voor ouden van dagen. Om het dorp zal een gordel van groen worden aangelegd van wisselende hoogte.
De vraag of het dorp grotendeels in montagebouw zal worden gemaakt is nog niet definitief beantwoord. Heeft men geen tegenslag , dan hoopt men in 1951 met de bouw van het dorp te kunnen beginnen. Maar reeds heeft zich een smid gemeld , die nu vast voor eigen rekening in dit nog naamloze dorp wil gaan bouwen.
En in dit jonge land , zo bruisend van ondernemingslust , en kokend van werkdrift , vindt men een dergelijk staaltje van durf en vertrouwen niet eens bijzonder.
Laat hij daar maar vast in zijn eentje in zijn smederij gaan zitten. Eer het drie jaar verder is , woont hij er midden tussen zijn klanten , zegt men en men wijst daarbij vol overtuiging op de barre vlakte. De Wieringermeerders zien voor hun geestesoog het dorp al kant en klaar liggen. Zij zullen het wel rooien.




