
SOURCE :


SECTION :


LENGTH :


BYLINE :


DATELINE : 15 juni 1950

BODY :


HEADLINE : Eerste Kamer Wederopbouwwet en uitbreiding van de Hoogovens aanvaard Beroep op de gemeenten

( Vergadering van Woensdag 14 Juni )

VREES voor vertraging van de wederopbouw beheerste de rede van ir. Kraayvanger ( kath. ) , de enige spreker bij het ontwerp Tijdelijke voorzieningen ten behoeve van de wederopbouw en de bevordering van de bouwnijverheid , kortweg genoemd wederopbouwwet. Spreker had uitgerekend , dat de behandeling van een wederopbouwplan zonder overschrijding van de wettelijke termijnen 84 weken zou kunnen duren.
Kunnen wij ons geen beperkingen opleggen bij het inschakelen van allerlei instanties , zo verzuchtte de heer Kraayvanger , hierbij niet alleen doelende op het onderhavige ontwerp. Als voorbeeld van een stad , waar men meent over ieder onderdeel met iedereen te moeten overleggen , noemde spreker Rotterdam.
Ook minister In 't Veld zeide het gevoel te hebben , dat het grootste oponthoud bij de gemeentelijke behandeling ontstond en hij deed daarom een beroep op de gemeentebesturen om het overleg en het onderzoek tot het strikt noodzakelijke te beperken.
De bewindsman zeide zelf alles in het werk te zullen stellen om de 48 plannen , die de in deze wet omschreven nieuwe behandeling zullen ondergaan , zo snel mogelijk te behandelen.
OVER DE UITBREIDING van de hoogovens met een breedbandwalserij en een blikfabriek heeft men wel wat langer gesproken , maar een uitvoerig debat heeft het ontwerp toch niet opgeleverd. Alle afgevaardigden - met uitzondering uiteraard van de communistische spreker - waren kennelijk van harte bereid dit voorstel te ondersteunen.
Zo sprak prof. Molenaar ( v.en d. ) zijn waardering uit voor de vorm , welke voor de combinatie tussen Hoogovens en Breedband is gekozen , n.l. door de directie der Hoogovens met de directie van Breedband te belasten. Verscheidene sprekers noemden naar vanzelf spreekt het plan-Schuman , doch het had in dit stadium weinig zin uitvoerig te zijn en men was dit dan ook niet. Niettemin voelde de voorzitter , prof. Kranenburg zich geroepen prof. Molenaar het spreken over dit onderwerp vrijwel geheel onmogelijk te maken. De heer Molenaar verliet hierop onder begrijpelijk protest het spreekgestoelte.
Prettiger was het uit de mond van minister Van den Brink te horen , dat het nieuwe bedrijf zoveel mogelijk de gelegenheid zal moeten hebben zelfstandig zijn bedrijfspolitiek te bepalen.
De heer Vixseboxse ( c.h. ) wenste nog eens de aandacht te vestigen op het belang van lage energieprijzen. In verband hiermede , merkte de minister op , dat de marktsituatie van steenkolen over enige tijd zo zal zijn , dat dubbele prijzen niet meer mogelijk zijn. Het ontwerp werd vervolgens zonder stemming aangenomen.
De communistische fractie was tegen.
Onder de hamer door gingen een begrotingswijziging voor 1949 ( hoofdstuk II Al , het ontwerp betreffende de kosten van het regentschap , de goedkeuring van het op 7 September te Parijs ondertekende verdrag inzake intra-Europese betalingen en compensaties voor 1949-1950 en de overgangsregeling met betrekking tot de bevoegdheid der notarissen , in verband met de overgang van de gemeente Urk naar het arrondissement Zwolle. Aan de naturalisatie van L. Baller , L.J. Coppejans , M. Apcar , M.R. Bittner , H.F.J Aussems , I. I. Bergenthal en A. Barvoets en in totaal 144 anderen werden geen hinderpalen in de weg gelegd. Het voorstel tot bekrachtiging van een met toepassing van artikel 183, tweede lid , der Indisch Staatsregeling vastgestelde ordonnantie ( Instelling van een algemeen uitvoerrecht ) werd aangehouden tot volgende week Dinsdag. Dan zullen o.m. ook aan de orde komen de schenking van een schilderij aan het Canadese volk , de wet op de economische delicten en de begroting van onderwijs , kunsten en wetenschappen.






