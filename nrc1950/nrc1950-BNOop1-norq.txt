
SOURCE :


SECTION :


LENGTH :


BYLINE :


DATELINE : 6 april 1950

BODY :


HEADLINE : Open brief van de Commandant der Mariniers. Aan de burgerij van Rotterdam

HOEWEL velen van U uit Uw krant reeds zullen hebben vernomen , dat het hoofdkwartier van het Korps Mariniers op 3 en 4 April weer in Rotterdam is teruggekeerd , stel ik het toch bijzonder op prijs door de welwillende bemiddeling van de dagbladpers hier ter stede in staat te zijn , U met een persoonlijk woord hiermede in kennis te stellen.
Ik waardeer dit te meer , omdat ik hierdoor tevens de gelegenheid krijg , uiting te geven aan de gevoelens , die mij en mijn Korpsgenoten op dit moment bezielen , al begrijp ik ten volle dat ik hierbij kort moet zijn na al de woorden die reeds werden gezegd en geschreven bij de officiële terugkeer van «de Mariniers» op 10 December 1946.
De bijzonder ceremoniële en treffende wijze , waarop toen de thuiskomst van een deel van het Korps binnen de muren van deze stad werd gevierd , was voor mij trouwens mede reeds aanleiding om de verhuizing van het Hoofdkwartier het leidinggevend orgaan , van het Korps , in alle stilte te doen plaats vinden.
Maar toch zou ik naar eigen overtuiging ernstig tekort schieten , indien ik dit gebeuren geheel stilzwijgend liet voorbijgaan.
Want in feite zijn wij thans pas , voor zover de huidige organisatie van het Korps dit mogelijk maakt , teruggekeerd tot de toestand van voor de oorlog , in die zin dat thans ook «de leiding» van het Korps Mariniers weer te Rotterdam is gevestigd.
Wat in de tragische dagen van Mei 1940 van het Oostplein werd weg gebombardeerd , is teruggekeerd op het Westplein 12 en 13. Voor mij , als een oude Marinier , is dit een moment van een zeer bijzondere betekenis.
ONWILLEKEURIG gaan mijn gedachten in deze dagen telkens terug naar die Mei-dag in 1940, toen ik als oudst aanwezend officier der Mariniers beoosten de Kaap de Goede Hoop , bij geheim telegram de opdracht kreeg aan mijn Mariniers mede te delen , welk lot Rotterdam had getroffen en dat daarbij ook onze oude kazerne aan het Oostplein in vlammen was opgegaan. Ja , die oude , die stokoude , bijna vermolmde en uitgewoonde kazerne aan het Oostplein ,
waaraan wij Mariniers toch allen zo gehecht waren , omdat zij nu eenmaal immers voor ons allen ons tweede ouderlijk huis was , het huis waarvan wij uit zwierven naar Oost en West of waar ook ter wereld , het huis waarheen ook altijd onze eerste schreden zich weer wendden , wanneer wij in het vaderland waren teruggekeerd.
Het is U bekend , Rotterdammers , hoe wij Mariniers buitenslands in die moeilijke dagen , het lot van Uw stad , maar ook onze stad beleefden en ondergingen.
Geen mens zal bij benadering kunnen peilen hoezeer dit alles heeft bijgedragen in het bezielings- en het hardingsproces voor de oorlogsjaren ,
die er op volgden.
Wij zijn thans teruggekeerd in de oude toestand en toch is er zoveel veranderd.
Maar kan dit ook anders , na 10 van zulke jaren. Hoevelen van de oude makkers zijn er niet meer , doordat zij in trouwste plichtsvervulling hun leven gaven. Qua Patet Orbis. Welk een wijzigingen , welk een reorganisatie en veranderingen heeft ons kleine Korps van vroeger niet ondergaan en moeten ondergaan , teneinde te kunnen voldoen aan haar enige , haar uitsluitende plicht ; het land te dienen waar en wanneer dit van haar wordt verlangd ?
Ik weet het wel. Er zijn er , die het liefst met hun herinnering stil blijven staan , bij het oude , bij dat zoals het vroeger was.


VOLKOMEN begrijpelijk , want het was goed , gedegen en bezield met de juiste geest. Maar mag ik daarnaast ,
als man die het alles van zeer nabij beleefde , er de aandacht op vestigen , dat ook het nieuwe , de O.V.W.ers - de reserve - de militie waarden aan het Korps hebben geschonken , van bijna onbekende grootte.
Z ij waren het , die ons , de kernen van het oude Korps , in staat stelden op kortste termijn grote formaties te vormen ,
van moderne samenstelling en gevechtskracht.
Zij konden het niet helpen dat het sneltrein-tempo waarmede deze nieuwe verbanden moesten worden gevormd ,
ons niet de tijd gaf hun ook ten volle de waarden van de uiterlijke tuchtvormen te doen beseffen en te doen begrijpen.
Zij konden het niet helpen , dat de allernoodzakelijkste zuinigheid de overheid dwong hun niet de kleding te verstrekken ,
de oude vertrouwde blauwe uniform van vroeger die hun past. Maar dit alles heeft hun nooit belet of belemmerd ,
op de momenten «waar het er om gaat » hun plicht te doen op een wijze , waarin zij bij de oudere kameraden zeker niet ten achter bleven.
De ere-velden , daarginds in het verre Oosten , zijn er de stille getuigen van.
Ere-velden , waarop men onder de eerste 108 gesneuvelden 12 officieren zou tellen , de meeste van hen jongere reserve-officieren , die op deze wijze het hoge offer brachten in het volle besef van het aan hen toevertrouwde leiderschap.
Burgerij van Rotterdam , al zijn er uiterlijke verschillen met 1940 en daarvoor , wij keerden terug met hetzelfde hart van toen. Het hart , waarin Uw stad zo'n belangrijke plaats inneemt. Wij weten en kennen de warme sympathie welke zovelen onder U ons Korps toedragen.
Wij zijn blij , terug te zijn en zullen niet nalaten ons Uw gevoelens van waardering en medeleven waardig te maken.
De Generaal-Majoor Commandant v.h. Korps Mariniers.
M.R. DE BRUYNE.
Rotterdam. 5 April 1950.
Westplein 12-13.




