
SOURCE :


SECTION :


LENGTH :


BYLINE :


DATELINE : 6 april 1950

BODY :


HEADLINE : Prof. Telders herdacht

( Van onze correspondent )

LEIDEN. 6 April. -

« Zo duurt hij bij ons voort ». Deze woorden , gesproken bij de herdenking van prof. mr. B. M. Telders in 1945 konden vandaag herhaald worden. In een plechtige buitengewone zitting van de academische senaat is vanochtend het feit herdacht dat Telders vijf jaar geleden stierf. Prof. mr. R. P.
Cleveringa stelde vast dat er thans onder de studenten bijna niemand meer is die Telders persoonlijk kende , in de senaat slechts een minderheid. In de loop der jaren wijken de figuren van de in de bezetting gestorven voortrekkers terug ,
maar het is onze plicht de doden te onthouden.
Telders was een der groten van ons volk. Op zijn huis aan het Rapenburg prijkt een steen ter herinnering aan hem ,
die daar zijn fijnzinnig leven leidde.
Ook de academie behoort een gedenkteken van hem te hebben. Voor alles was Telders jurist , al moge hij een liefhebber geweest zijn van talen , muziek en filosofie.
Bij voorkeur wijdde hij zich aan het volkenrecht , al bepaalde hij zich daar niet toe : een blik in zijn verzamelde werken zegt genoeg. Hij was 37 jaar toen hij de gevangenis in ging , 42 toen hij stierf. Zijn aardse belagers wilden hem vernederen , maar hij is daar hoger boven uit gekomen. Zijn wijsheid had een groot gehalte van stemmigheid , hij is een zedelijk sterk mens geweest. Zijn grootheid is gevestigd , zijn naam , zijn werk ,
zijn wezen en zijn leerlingen duren voort.
Na de rede van prof. Cleveringa onthulde de rector magnificus prof. dr. B.
A. van Groningen de gedenksteen. Een vriend , de heer W. Nijhoff , schetste Telders als mens. Hij was gelukkig als hij vrienden om zich heen kon verzamelen.
Na inspannend werk kon hij direct omschakelen : te midden van moeilijk werk kon hij tien minuten slapen en dan verfrist verder gaan. In de goede stemming kon hij een briljant causeur zijn. Over het algemeen waardeerde hij de roman weinig maar voor Couperus had hij grote bewondering. Van de moderne schilderkunst bezat hij een vrij grote verzameling.
Dikwijls bezocht hij concerten en hij bezat een mooie discotheek. Bovendien speelde hij iedere dag , liever nacht ,
enige tijd piano. Hij had belangstelling voor een goede tafel en wijn ; op de maaltijden van de Gids verheugde hij zich steeds. Reizen speelde een grote rol in zijn leven. Bij zijn terugkeer waardeerde hij dan zijn eigen interieur weer.
Europa kende hij met uitzondering van Engeland , tot in Rusland en hij kwam als een ware vriend van Amerika uit de Nieuwe Wereld terug. Critisch was Telders in hoge mate. Hij leed er soms onder.
Ten aanzien van zijn leerlingen was hij zeer geduldig , in gezelschap niet steeds. Aan de vrouw stelde hij zeer hoge eisen , dat zij soms als egoïsme opvatte ;
maar hij heeft op dit gebied teleurstellingen ondervonden , hoewel hij gesteld was op vrouwelijke gezelligheid.
Op 35-jarige leeftijd bepaalde hij , dat zijn huis aan het Leidse universiteitsfonds zou komen. Hij rekende toen niet meer op een gezin. Wij zijn trots en dankbaar , aldus besloot de heer Nijhoff , dat wij zijn vrienden mochten zijn.




