
SOURCE :


SECTION :


LENGTH :


BYLINE :


DATELINE : 24 mei 1950

BODY :


HEADLINE : Geestdriftig Parijs verwelkomt de Koningin

( Van onze correspondent. )

PARIJS , 23 Mei -

Het officiële bezoek van de Koningin aan de president van de Franse republiek is begonnen. Onder hartelijke toejuichingen en een «Vive la Reine» van tienduizenden - hun aantal bij benadering te schatten is niet mogelijk - heeft Koningin Juliana naast president Auriol in een open auto gezeten , de meer dan 20 km. lange weg van het vliegveld Orly naar het Elysée afgelegd. Voorafgegaan door een eskadron van de garde républicaine , onder bevel van een kolonel , die met getrokken sabel vóór de troep reed , met vaandel en muziek , heeft de Koningin haar entree gemaakt door een stad , die vol vlaggen was , de Franse en Nederlandse tricolore wisselden elkaar af.


Ware triomftocht naar het Elysée

Met was jammer , dat het aan het einde van deze rit zachtjes begon te regenen. Het weer was de gehele ochtend al onzeker geweest , een zwaar bewolkte lucht met af en toe zon.
De temperatuur was loom en zwoel , men dacht voortdurend aan onweer.
Toen de stoet over de Pont de la Concorde reed , tegen vijf uur , vielen de eerste druppels en werden de parapluies opgestoken. Het bleef zachtjes regenen terwijl de koninklijke stoet langs de Obelisk de Champs Elysées inboog om daarna rechts af te slaan en via de Avenue Marigny de Faubourg St. Honoré in te rijden. Vlak voor het Elysée begon het hard te regenen , maar toen was de rit , gelukkig voor allen die in de negen open auto 's hadden plaatsgenomen , dan ook zo goed als voorbij-

De aankomst op het vliegveld

Precies om 3 minuten voor 4 streek de Gerard Terborgh op het vliegveld Orly neer. Voorafgegaan door een roodgeverfde open jeep , taxide het toestel tot recht voor de staatsie trap , die toegang geeft tot het paviljoen , waar de pres. en mevr. Auriol met de hoogste dignitarissen en functionarissen van land en stad de aankomst van de Koningin en de Prins afwachten.
Vierentwintig gardes républicaines stonden aan weerszijden van deze trap in hun plechtige ceremoniële tenue : zwart-rode tunieken , witte rijbroek en glimmende kaplaarzen , rode pluim op de glimmend gepoetste koperen helm en zwarte hangende manen.
Op het veld stond een erewacht aangetreden , die gevormd werd door een compagnie van het 93e bataljon infanterie , met de muziek en het vaandel van het regiment. Toen het vliegtuig tot stilstand was gekomen en de trap bevestigd was , ging als eerste naar binnen de Nederlandse ambassadeur , baron van Boetzelaer van Oosterhout en de heren Jacques Dumaine , de chef van het protocol van Elysée en Quay d'Orsay. Op enige meters afstand bleven de president en mevrouw Auriol wachten.
In hun gezelschap bevonden zich verschillende leden van de regering : minister-president Bidault , de minister van Buitenlandse Zaken Robert Schuman en de minister voor Nationale Defensie , René Pléven , omringd door officieren in groot tenue onder wie zich ook bevond de Nederlandse militaire attaché te Parijs , kolonel baron Sirtsema van Grovestins.
Het duurde enkele ogenblikken voordat de Koningin de trap afdaalde , gevolgd door Prins Bernhard , minister Stikker , mej. Teilegen en de leden van de Koninklijke hofhouding , die tot het Koninklijk gevolg behoren.
Na de begroeting inspecteerde de Koningin , begeleid door minister Pléven en generaal Chouteau , de militaire gouverneur van Parijs , de erewacht. De kapel speelde de volksliederen , eerst het Wilhelmus , daarna de Marseillaise. Na deze inspectie begaf het gezelschap zich naar een ontvangstsalon , waar de overige aanwezige autoriteiten aan H. M. werden voorgesteld.
De Koningin zag er opgewekt en bruinverbrand van de wintersport uit. H. M. was gekleed in een witzijden japon , waarin een fijn zwart bloem patroon en zwarte kant waren verwerkt. Zij droeg een zwarte hoed met veren , een paarlen collier en zwarte schoenen en had een zwarte tas in de hand.
De Prins was in de blauwe servicedress van luitenant-generaal der luchtstrijdkrachten. President Auriol was in jacquet en mevrouw Auriol droeg een gebloemd wit blauwe zijden japon met witte hoed- Tegen half 5 formeerde de stoet van negen open auto's zich. HM. de Koningin en president Auriol namen in de eerste auto plaats met kolonel ter zee Geli , die deel uitmaakt van de aan HM. tijdens haar verblijf toe gevoeg de Franse missie. De tweede auto bood plaats aan mevrouw Auriol , Prins Bernhard en generaal Campana van het militaire huis van het Elysée en in de derde auto volgden de beide ministers van Buitenlandse Zaken , de heren Stikker en Schuman.


Van het vliegveld naar het Elysée

De gehele weg die , zoals gezegd , meer dan 20 km lang is , van het vliegveld naar het Elysée , was afgezet door politie-agenten en gardes républicaines. De agenten droegen hun rode nestels , zoals gebruikelijk is bij feestelijke gelegenheden en de gardes waren in hun gewone dienstuniform.
Reeds in de omtrek van het vliegveld , dat buiten de stad op de weg naar Fontainebleau ligt , was er vrij veel belangstelling , die hoe langer hoe groter werd naarmate de stoet , geëscorteerd door gehelmde agenten op motorfietsen met lange witte leren handschoenen aan , de Pont d'Italie naderde.
Op de Place d'Italie , waren tussen witte masten de vlaggen van het Koninklijk Huis en van de stad Parijs ( rood-blauw ) gespannen. Voorai de langs de weg opgestelde schoolkinderen juichten de Koningin uitbundig toe en zwaaiden met papieren Nederlandse vlaggetjes. Op de Place Maubert was het bijzonder vol , omdat hier het eskadron van de garde républicaine de stoet opwachtte. Hier wisselde het escorte.
Op verschillende punten waren erepoorten opgericht , b.v. op de Place d'Italie. Typisch Frans was het , dat in de volkswijk en de markt achter de afzetting dikwijls rustig doorging :
dit volk kan goed feesten , maar er zijn ook nog heel wat eenvoudige lieden , die hun dagelijkse arbeid ongaarne in de steek laten en hard voor hun broodje moeten werken.
Van de Place Maubert tot aan het Elysée was op het asfalt rijkelijk zand gestrooid om de paarden van de bereden gardes voor vallen te behoeden- In gestrekte draf ging het nu verder ,
onder pittige marsmuziek van de garde républicaine. De garde sloeg als steeds een uitstekend figuur en het haar geldend applaus was dan ook niet van de lucht. Glimlachend dankte de Koningin telkens voor de hartelijke hulde , die haar ten deel viel en de Prins eveneens.
Op de Boulevard St. Germain was het zeer druk , ook hier waren vele erebogen opgericht , o.a. voor Dantons standbeeld en op het kruispunt van de Boulevard Raspail. Langs het keurig versierde balcon van het ministerie van Oorlog kwam de stoet voor de Pont de la Concorde.
Ter linkerzijde stonden vele afgevaardigden in de tuin van het paleis Bourbon , die uit de nationale vergadering waren gelopen om de Koningin toe te juichen.
Over de brug bereikte men de vorstelijke Place de la Concorde , die terecht in haar klassieke schoonheid was gelaten. Alleen voor het ministerie van Marine viel de vlag van het koninklijk huis op , en voor de automobielclub was een groot schild bevestigd , met het koninklijk wapen.
Een klein eindje werd de Champs Elysés opgereden in de verte was de Arc de Triomphe zichtbaar en bij het standbeeld van Clemenceau boog de stoet de Avenue Marigny naar het Elysée in.


De ontvangst van het corps diplomatique

Een uur na de aankomst van het Koninklijk paar op het Elysée hebben de diplomatieke chefs demission H. M. hun opwachting gemaakt. Meer dan zestig diplomaten hadden zich in een van de salons van het Elysée verzameld.
Door ambtenaren van het protocol werden zij netjes op een rij gezet in de volgorde waarin zij hun geloofsbrieven hebben overhandigd. De nuntius die qualitate qua deken van het corps diplomatique is , was uitstedig en daarom viel de Canadese ambassadeur generaal Vanier de eer te beurt het eerst aan H.M te worden voorgesteld. De Nederlandse ambassadeur stelde zijn collega's aan de Koningin voor.
De Koningin en de Prins drukten alle diplomaten de hand en wisselden enkele woorden met hen. Met de Belgische ambassadeur , baron Guillaume , en met mr. Pamontjak , de Indonesische ambassadeur , duurde het gesprek iets langer.
Onder de diplomaten was één vrouw , n.1. de Nieuwzeelandse miss Mackenzie , die als zaakgelastigde optreedt.
Deze ceremonie duurde niet langer dan een kwartier. De Koningin en de Prins trokken zich toen terug in hun appartementen om wat rust te nemen alvorens het gala-diner ( waarop de receptie in het Elysée zou volgen ) een aanvang nam.


De pers over het Koninklijk bezoek

De Franse pers besteedt reeds enige dagen veel aandacht aan het bezoek van Koningin Juliana en Prins Bernhard. Met veel waardering schrijven de bladen over Nederland en het Koninklijk Huis en de Monde publiceert vanavond een hoofdartikel met in het Nederlands «Leve de Koningin» als titel.
Dit blad bespreekt o.a. «de edele houding» van Koningin Wilhelmina in de oorlogsjaren en zegt dat het Nederlandse volk aan zijn wederopbouw heeft gewerkt met een discipline en een geest van opoffering die andere volken het zouden kunnen benijden. De Monde beschouwt verder de belangrijke rol , die Nederland op internationaal gebied is gaan spelen , getuige Benelux , de positie die mr. Stikker als hoofd van de O.E.E.S. inneemt en Nederlands deelneming aan het verdrag van Brussel , het Atlantische pact en de Raad van Europa.
Koningin Wilhelmina , schrijft de Monde verder , die gedurende haar lange regering de moed , de vasthoudendheid en de eenvoud symboliseerde , alle Nederlandse deugden , heeft ten behoeve van haar erfgenaam afstand van de troon gedaan. Parijs herinnert zich het bezoek , dat Koningin Wilhelmina in 1912 bracht.
Op haar beurt , zegt de Monde , zal Koningin Juliana het Parijse volk voor zich weten te winnen door haar innemendheid en haar waardigheid.
Haar eigenschappen als moeder en vorstin hebben haar reeds de aanhankelijkheid en de liefde van haar volk verschaft.


Kader : Dit jaar geen bezoek aan Engeland

Naar het A.N.P. te Parijs uit bevoegde bron verneemt , ligt het niet in de bedoeling van het Koninklijk echtpaar nog dit jaar een officieel bezoek aan het hof van St. James te brengen. Hiermee worden eerder verschenen berichten ontkend , volgens welke zulk een Koninklijk bezoek aan Londen nog dit jaar zou zijn te verwachten. Indien het Vorstelijk echtpaar een officieel bezoek aan Engeland zal brengen , hetgeen door bevoegde kringen zeer waarschijnlijk wordt geacht , dan zal dit pas in de loop van het volgend jaar gebeuren.




