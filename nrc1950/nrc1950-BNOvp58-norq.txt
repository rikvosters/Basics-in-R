
SOURCE :


SECTION :


LENGTH :


BYLINE :


DATELINE : 8 april 1950

BODY :


HEADLINE : Geen partijstrijd in Amerika over buitenlandse politiek. Dulles adviseur van Acheson

John Foster Dulles , de deskundige op het gebied van buitenlandse zaken der Amerikaanse republikeinse partij heeft erin toegestemd als adviseur van de minister van buitenlandse zaken op te treden. Dulles was vroeger Amerikaans vertegenwoordiger in de Verenigde Naties.
Het Amerikaanse departement van buitenlandse zaken heeft verklaard , dat Dulles algemene adviezen aan minister Acheson zal geven , waartoe de rijkdom van zijn ervaring hem in staat stelt.
In zijn positie als adviseur zal hij onmiddellijk onder de minister en de onder-minister van buitenlandse zaken , James Webb , staan. Hij schijnt in rang gelijk te zullen zijn aan Philip Jessup , de Amerikaanse reizende ambassadeur.
Naar wordt vernomen , is de benoeming van Foster Dulles uitgewerkt door minister Acheson tezamen met senator Vandenberg. Truman had Acheson tien dagen geleden gemachtigd om met de republikeinse architect van de twee-partijen-buitenlandse-politiek , Vandenberg ,
de samenwerking van beide partij en in de buitenlandse politiek , die door het meningsverschil over de verlenging van hulp aan Tsjiang Kai-sjek ten gronde was gegaan , te herstellen.
John Foster Dulles zelf verklaarde Donderdag , dat hij de benoeming had aangenomen , omdat nationale eenheid dringend nodig was tegenover « de Russische bedreiging , even ernstig als de ergste bedreiging , die wij ooit in een daadwerkelijke oorlog hebben ontmoet ».
Dulles gaf uiting aan zijn «volledige instemming» met de redevoeringen , die minister Acheson onlangs over het Amerikaanse buitenlandse beleid heeft gevoerd.




