
SOURCE :


SECTION :


LENGTH :


BYLINE :


DATELINE : 17 juni 1950

BODY :


HEADLINE : Films te Amsterdam

( Van een Amsterd. correspondent. )

Drie jaar geleden stierf Ernst Lubitsch de man die de wereld zo dikwijls met zijn komische films heeft bekoord. Zijn laatste werk «That lady in Ermine» -hij heeft de film niet geheel kunnen beëindigen- wordt deze week in het Tuschinski Theater vertoond en weer is het een zeer bekwaam werk. Een luchtige , kleurige zeepbel in operettevorm sprankelend en charmant van vorm , dialoog en inhoud , waarin ook voor de vaak zo originele technische vondsten van deze regisseur plaats is ingeruimd.
Betty Grable vertolkt de rol van een jonge gravin , wier tot leven gewekte familieportretten-galerij haar smeekt haar kasteel van de Hongaarse indringer te bevrijden , die verpersoonlijkt is in de figuur van een jonge charmante kolonel ( Douglas Fairbank sjr. ) . Zij slaagt hier in gelijk vanzelf spreekt , maar volgt tenslotte de indringer om met hem het leven te delen. Aardig is dit gegeven tot een speelse comedie in technicolor verwerkt , waarin droom en realiteit elkaar vol fantasie afwisselen , een persiflage op de operette , geheel in overdadige barokke pracht en praal gehouden , een film welke degenen die met verlangen naar een werk van Lubitsch hebben uitgezien , niet zal teleurstellen.
De Amsterdamse premières geven verder weinig opwekkends te aanschouwen.
Royale en Roxy komen opnieuw met een Amerikaanse oorlogsfilm , Eagle Squadron , welk werk een episode behandelt uit het leven van de in Engeland gestationeerde Amerikaanse oorlogspiloten , tezamen gevoegd in een squadron.
Zij krijgen opdracht een Duits toestel , uitgerust met een nieuw soort radar , op de Franse kust buit te maken en naar Engeland te vliegen. Deze onderneming , die de naam kreeg van «fantastic raid» , is op zeer suggestieve , hoewel niet steeds aanvaardbare wijze verfilmd. De meeste oorlogsopnemingen , luchtgevechten , zijn boeiend , maar de traagheid waarmee de aanval op Frans grondgebied wordt behandeld , blijft hierbij door een zekere gekunsteldheid verre ten achter. Arthur Lubin regisseerde dit oorlogswerk met zorg , doch , ondanks het goede spelersmateriaal ( o. a. Robert Stock en Joe Hall ) wist hij het beklemmende verhaal toch niet boven het middelmatige uit te heffen.
Iets van de tragiek van de mens die verslaafd is aan het spel wordt ons duidelijk in The great sinner ( City ) . De ondergang van een schrijver , speler aan de roulettetafel te Wiesbaden omstreeks het jaar 1860, wordt hier in het bijzonder in de uitermate boeiend gefilmde speelzaalgedeelten tot een werkelijkheid , welke de minder geslaagde momenten , die vooral in het laatste gedeelte zijn aan te wijzen , spoedig doet vergeten.
Gregory Peck is de speler , die zijn hartstocht voor het spel en een jonge vrouw niet meer kan beteugelen. Hij speelt deze rol uitstekend en is omringd door talrijke decadente , prachtig uitgebeelde typen.
Sommigen worden in de goed getroffen sfeer misschien hier niet geheel tot levende personen , maar onder de bekwame leiding van Robert Siodmak is veel bereikt wat de moeite van het aanzien waard is.




