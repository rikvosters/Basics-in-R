
SOURCE :


SECTION :


LENGTH :


BYLINE :


DATELINE : 14 juni 1950

BODY :


HEADLINE : Prins Bernhard stelt gebouw voor materiaal-onderzoek in gebruik

( Van onze correspondent. )

's-GRAVENHAGE , 13 Juni. -

Vanmorgen heeft prins Bernhard te Rijswijk in zijn kwaliteit van bestuurslid der Centrale organisatie voor toegepast-natuurwetenschappelijk onderzoek ( T.N.O. ) officieel het nieuwe gebouw in gebruik gesteld , dat is gereed gekomen op het terrein aan de Lange Kleiweg van het Centraal Instituut voor materiaalonderzoek ( C.I.M.O. ) . Het gebouw zal voornamelijk door de afdelingen bouwmaterialen en metalen van het C.I.M.O. worden gebruikt. Verder zullen er onderzoekingen aan beton- en staalconstructies worden verricht voor de commissie inzake het onderzoek van constructies T.N.O. en ook het laboratorium voor kennis en onderzoek van bouwstoffen der technische hogeschool zal er voorlopig gevestigd zijn.
Prof. dr. ir. J. Klopper , ondervoorzitter van de T.N.O. , verwelkomde met een inleidende toespraak de Prins en de overige aanwezigen , onder wie zich bevonden de minister van O. , K. en W. prof. Rutten , vertegenwoordigers van de ministers van economische zaken , van sociale zaken , van wederopbouw en volkshuisvesting en van verkeer en waterstaat , de burgemeesters van Delft en van Rijswijk , de rector-magnificus van de Technische Hogeschool prof. Biezeno , en andere vooraanstaande figuren uit de wetenschappelijke wereld , het bedrijfsleven en openbare diensten Prins Bernhard onderstreepte in een korte toespraak de betekenis van het onderzoek in het algemeen en van het materiaal-onderzoek in het bijzonder. Met een forse ruk zette hij vervolgens een sterkte-beproevingsapparaat in werking , waarvan de luide klap enkele ogenblikken later de officiële ingebruikstelling van het laboratorium bevestigde.
Prof. ir. D. Dresden , voorzitter van de nijverheidsorganisatie TNO , gaf een uiteenzetting van de betekenis van het gebouw.
Hij kon hier aan toevoegen , dat het met goedvinden van de Prins voortaan als «Prins-Bernhard-gebouw » zal worden aangeduid.
Vervolgens was er een rondgang door het gebouw.




