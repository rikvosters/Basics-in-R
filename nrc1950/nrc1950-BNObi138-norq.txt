
SOURCE :


SECTION :


LENGTH :


BYLINE :


DATELINE : 14 juni 1950

BODY :


HEADLINE : Katwijk vraagt : nog dit jaar een zeehaven. Coördinering voor plannen

( Van onze correspondent )

LEIDEN , 13 Juni. -

Van de vissersplaatsen , die eertijds in groten getale langs onze Noordzeekust te vinden waren , hebben alleen Scheveningen en Katwijk hun echte vissersbevolking over gehouden. Die van Katwijk wordt thans bedreigd door het feit , dat deze plaats geen eigen haven heeft. De Katwijkse schepen vertrekken uit de haven van IJmuiden. Een reis van iedere logger binnendoor naar IJmuiden kost ruim zes mille ; op deze manier lijdt de Katwijkse vloot een jaarlijks verlies van rond vier ton aan onnodige uitgaven. Daarom is sedert lange tijd het plan onder ogen gezien , Katwijk een eigen haven te geven.
Plannen van 1919 en 1938 konden om redenen van geldelijke aard niet doorgaan.
Dat is jammer , want indertijd waren zij goedkoper uit te voeren dan tegenwoordig. Ondertussen is het probleem na de bevrijding dringender geworden.
De bezetter liet de badplaats achter in een toestand , die met één woord erbarmelijk te noemen is. De kosten om haar weer bewoonbaar te maken schatte men op vijftien tot twintig millioen gulden. Alvorens een dergelijk bedrag uit te geven was het wel de moeite waard om na te gaan of het geld niet in het water werd gegooid , met andere woorden of Katwijk genoeg middelen van bestaan heeft om de uitgave te rechtvaardigen.
Om de toekomstige ontwikkeling van de plaats te onderzoeken stelden gedeputeerde staten van Zuid-Holland een commissie in die ook de vraag onder ogen moest zien of Katwijk een eigen zeehaven moet krijgen. Zij vatte haar conclusie samen in tien punten , waarvan het laatste wel het belangrijkste is. Zij zegt daarin , dat de aanleg van een zeehaven te Katwijk sociaal en economisch noodzakelijk en financieel volkomen verantwoord is.
Daarmee was dus tot uitdrukking gekomen , dat Katwijk een zeehaven moest hebben. Een stichtingscommissie Zeehaven Katwijk werd in het leven geroepen ,
die met een bescheiden , maar aan de behoefte voldoend plan uit de bus kwam. Tegelijkertijd moest het hoogheemraadschap Rijnland plannen beramen ,
om zijn uitmondingskanaal en zijn gemaal , die zich te Katwijk bevinden te vernieuwen. Deze beide werken kunnen het best tegelijk worden uitgevoerd. Wanneer de Katwijkse plannen nog lang op goedkeuring moeten wachten , bestaat de mogelijkheid , dat Rijnland alleen gaat beginnen. Dat verkleint de kansen voor Katwijk zeer , speciaal uit het oogpunt van de financiën gezien.
Er bestaan bezwaren tegen de haven.
Vooral komen zij van de zijde van de tuinders , die nadelen zien in het zoute water , dat bij het schutten binnenkomt. Men zal echter trachten , de Rijnlandse boezem zo min mogelijk te bezwaren door zout water , en zo aan deze tegenwerpingen tegemoet komen.
Dit jaar nog moet , met het oog op de samenwerking met Rijnland een beslissing van de centrale regering afkomen. Om daar op aan te dringen , biedt de bevolking van Katwijk Vrijdag aan de minister-president een verzoekschrift aan. Er wordt met langer uitstel van de beslissing , zeggen de Katwijkers , een nationaal belang geschaad.






