
SOURCE :


SECTION :


LENGTH :


BYLINE :


DATELINE : 17 juni 1950

BODY :


HEADLINE : Een film van subtiele psychologie

«De erfgename» in Cineac-Victoria «De erfgename» , die film waarvan Cineac en Victoria deze week de eerste vertoningen geven , berust op een verhaal van de Amerikaanse , later Engelsman geworden schrijver Henry James. Nog vrij onlangs schreef de Engelse criticus David Garnettin een overzicht van zijn werk : de karakters bij James zijn gewone mensen , die met even onscherpe omtrekken worden gezien als wij de mensen in het werkelijke leven zien ; maar de houdingen waarin wij hen aantreffen , worden in al hun verwikkeldheid getoond , met alles wat zij impliceren zodat wij de situatie zien zoals wij het zelden in het leven doen.
Uit James verhaal Washington Square is door Goetz het toneelstuk «The heiress» gehaald , dat verleden Jaar ook in ons land is vertoond. Het is de geschie. van een schuw , bedremmeld , weinig aantrekkelijk meisje , dat van haar overleden moeder een vermogen heeft geërfd ,
dat na de dood van haar vader nog tot het drievoudige kan stijgen. De vader tracht haar op alle mogelijke manieren in de uitgaande wereld te brengen , doch wanneer zich een jongeman aanmeldt die het meisje stormenderhand voor zich weet te winnen , komen toch zijn bedenkingen op : hoe kan hij er zeker van zijn , dat het deze arme jongeman niet alleen om het geld te doen is , hoe kan hij zijn dochter ertoe brengen zekerheid omtrent zijn motieven te zoeken ? En uit zijn gepolijste , zelfs beminnelijke vertogen duikt ineens de gedachte op , die nooit is uitgesproken : Beseft het meisje wel , dat het uitgesloten is , dat ooit iemand haar om haar zelfs wil zou willen trouwen ?
Opeens ligt tussen vader en dochter de waarheid open , die nooit is uitgesproken : dat hij haar altijd heeft veracht , omdat zij niet zo stralende gratie heeft als haar moeder eens had.
De feiten schijnen de vader in zijn argwaan gelijk te geven. Van een voorgenomen schaking door de jonge minnaar komt niets. En de erfgename wapent zich met het pantser van de door het leven gekwetsten. Als de fortuinzoeker nog eenmaal terugkomt om haar ditmaal te halen , vindt hij een verbitterde tegenover zich die door het wreed verworven zelf-inzicht ook anderen heeft leren doorzien. De erfgename sluit zich voor alle verdere verlokkingen af.
Hier en daar heeft de Nederlandse critiek na de toneelvoorstelling het bezwaar gemaakt , dat de heimelijke verachting van de vader te spoedig aan de dag treedt. In de uiterst nauwkeurige nuancering van deze rol door Ralph Richardson , onder de regie van Wyler , kan daarvan geen sprake zijn. De man is streng en pedant , maar op zijn manier toch beschermer van zijn misdeelde dochter. Dat er eigenlijk minachting in het spel is , breekt daardoor met des te meer geweld uit.
Maar het is vooral Olivia de Havilland die door de bijna niet te overtreffen gevoeligheid van haar masker , door de finesse in de uitbeelding van stemmingen en gevoelens , de tragedie die zo licht larmoyant had kunnen worden tot ongewone hoogte heft. Het aandeel van de maker van de film , Wyler , zien wij daarbij niet over het hoofd. Hij heeft steeds met succes verweer geboden aan de verleiding om alleen gefilmd toneel te geven. Wat de camera vermag uit te drukken door stand , opstelling , beweging en tegenstelling van beerden heeft hij vrijwel nimmer verzuimd. Het vergeefse wachten van het meisje op het rijtuig dat haar mee zal nemen , haar bestijging van de trap daarna , mogen als voorbeelden dienen. Jammer , dat de muziek van Asron Copland , een van Amerika's meest bekende componisten , te lang vasthoudt aan het «Plaisir d'amour»-motief , dat banaal is ten opzichte van het niveau van deze film. Want deze is van een subtiliteit als zelden op het doek tot uiting komt.
Slechts een enkele maal herkent men in de film Landhonger ( Lutusca ) de hand van Elia Kazan regisseur o.a. van Boomerang en Gentlemen's Agreement.
Veel armslag liet de nogal melodramatische geschiedenis , de strijd van een veeboer om zijn grasland en zijn vrouw , hem overigens niet. Over het algemeen is , gezien het gegeven , zijn regie vrij strak en in een scène als die waarin de gescheiden levende vrouw haar van haar vervreemde kinderen , die zij even mocht bezoeken , onverwacht van haar ziet wegvoeren door haar gewezen echtgenoot , terwijl het speelgoedvogeltje in haar hand dwaas blijft voorttjilpen ,
weet hij toch te treffen. Spencer Tracy als de veeboer , Katharina Hepburn als zijn vrouw en Melvyn Douglas als de «andere man» , vormen een uitstekende rolbezetting.
De gevaarlijke leeftijd ( Arena ) laat Myrna Loy optreden in een volkomen Engelse film. De vrouw van een beroemd strafpleiter heeft een verhouding met diens «junior». Zij verschuilt achter haar stiefdochter en wanneer de jongeman inderdaad voor deze liefde opvat schijnt alles onbemerkt te passeren. Maar dan juist wordt de dreigende argwaan van de man tot zekerheid , de schellen vallen hem van de ogen en er volgt een speel-scène , uitstekend gedaan door Roger Livesey , maar als pointe toch eigenlijk te zwak voor het verhaal. Het had alles zo veel beknopter gekund.
In Prinses draait een film , die is ontsproten aan het brein van fantasten , die zich toch ook weer niet geheel van de aardse realiteit hebben kunnen losmaken. Hun hoofdfiguur , Superman , die als baby vlak voor de vernietiging van de planeet «Krypton» met een raketbiezen mandje op Amerika landt , groeit in dit tranendal op en maakt zich als volwassene met uitzonderlijke «Krypton»-capaciteiten verdienstelijk in de strijd tegen het onrecht , welke strijd zijn hoogtepunt vindt in de verdelging van een bende die zich heeft meester gemaakt van een helse machine. De gebrekkige technische weergave van kinderlijke onwaarschijnlijkheden doet onbewust terugdenken aan beeldromannetjes uit onze jeugd.




