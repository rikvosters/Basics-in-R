
SOURCE :


SECTION :


LENGTH :


BYLINE :


DATELINE : 25 mei 1950

BODY :


HEADLINE : Het ontnemen van de Koninklijke onderscheidingen aan jhr. de Geer

Jhr. mr. L.E. de Geer van Oudegein , burgemeester van Vreeswijk , vraagt ons plaats voor het volgende :
Toen in 1948 een vonnis van het bijzonder gerechtshof te Amsterdam vaststelde , dat jhr. mr. D.J. de Geer opzettelijk , in tijd van oorlog , de vijand hulp had verleend en de staat tegenover de vijand had benadeeld , en daarna de bijzondere raad van cassatie dit vonnis bevestigde , werd ik niet alleen als zoon van de veroordeelde hierdoor smartelijk getroffen , maar was ik daarenboven als Nederlander beschaamd , dat het in mijn land en met mijn volk zover was gekomen , dat twee rechtscolleges het tot een uitspraak konden brengen , waarin zij zelf niet konden geloven , naar ik aanneem , en waarvan voor ieder tot oordelen bevoegd waarnemer de onjuistheid vaststaat , kennelijk alleen omdat de tengevolge van de jaren van bezetting uit het evenwicht geslagen publieke opinie een veroordeling , hoe dan ook , wenste.
Ik heb toen overwogen , dat een oorlog en een bezetting nu eenmaal onvermijdelijk veel onrecht en veel ellende medebrengen en dat , hoe gaarne men dit ook anders zou willen , aan deze ellende en dit onrecht niet direct een einde komt , wanneer oorlog en bezetting afgelopen zijn.
Intussen zijn enige jaren voorbijgegaan.
Sedert de bevrijding van het vaderland van de vijandelijke overheersing zijn vijf jaren verlopen. Alom is het duidelijk merkbaar , dat het geestelijk evenwicht zich herstelt. In het bijzonder ten aanzien van de persoon van mijn vader springt dit in het oog. Het aantal mensen , dat in hem een misdadiger ziet , als hoedanig hij bestempeld werd door de bijzondere rechtspraak , is onder tot oordeel bevoegde personen , hoe scherp hun critiek op zijn terugkeer naar Nederland in 1941 ook moge zijn , verdwijnend klein.
En thans , nu het geestelijk evenwicht en de mogelijkheid tot onbevooroordeeld beschouwen zijn teruggekeerd , wordt over mijn vader , niet door een bijzonder rechtscollege , dat door zijn aard meer dan normaal gevaar liep zich op een dwaalspoor te laten brengen , maar door verantwoordelijke regeringspersonen in een officieel stuk het vonnis uitgesproken , dat hij heeft doen blijken van ontrouw aan H.M. de Koningin en aan de zaak van het Koninkrijk.
Ieder , die de moeite neemt om meer dan van de buitenkant kennis te nemen van het bijna 80-jarige leven van mijn vader , weet , dat het uiterst moeilijk zal zijn in ons land een trouwer dienaar van Koningin en vaderland te vinden dan mijn vader. Ik als zijn zoon kan daaraan toevoegen , dat ik zowel aan het voorbeeld , dat hij mij gaf , als aan zijn uitspraken , ook in de jaren van bezetting , over alle aan de orde zijnde vraagstukken van staatkundige aard ,
de trouw aan 's lands zaak dank , waarover ik hoop steeds te hebben beschikt en die mij in de zomer van 1940 bracht tot het besluit deel te nemen aan het organiseren van het ondergronds verzet tegen de bezetter en in het najaar van 1943 tot het besluit de van mij als burgemeester gevraagde medewerking aan het slopen van een deel van mijn gemeente te weigeren.
Nadat ik er kennis van had gekregen , dat twee ministers , die beiden beter kunnen weten , de officiële verklaring voor hun verantwoordelijkheid hebben durven nemen van de ontrouw van deze meest getrouwe dienaar van zijn land , heb ik mij afgevraagd of het mij mogelijk was langer als burgemeester deel te hebben aan het bestuur in een land , waarin het mogelijk is , dat in een officieel staatsstuk een uitspraak wordt gedaan , die in strijd is met de waarheid ; in een land , waarvan het hoogste gezag een bijna 80-jarige man , wiens gehele leven één onafgebroken dienen is geweest van zijn Koningin en zijn land , zonder dat hij daarbij ooit rekening hield met zijn eigen belang en dat der zijnen , van ontrouw aan 's lands zaak beschuldigt op grond van het feit , dat hij eigen inzicht volgde , ook toen dit afweek van dat der regering , zonder dat ooit iemand aannemelijk heeft gemaakt , dat dit inzicht uit minder oirbare motieven voortsproot. Ik heb deze vraag tenslotte positief beantwoord , dankzij de lessen in woord en voorbeeld , die ik van mijn vader kreeg. Ik heb begrepen , dat de trouw , die ik van hem leerde , mij verbiedt de ingeving van mijn hart te volgen zolang ik het mogelijk acht in mijn ambt een steentje bij te dragen tot 's lands welzijn. Maar ik heb ook begrepen , dat de trouw aan 's lands zaak mij gebiedt te spreken , zoals ik nu doe , omdat de rechtsstaat , die wij begeren , eist , dat de waarheid gezegd wordt , zij het niet in vonnissen en staatsstukken , dan tenminste in een publicatie als deze.


Ik ben mij ervan bewust , dat sommige lezers van mijn woorden van mening zullen zijn , dat aan de zoon de nodige objectiviteit ontbreekt om zijn vader te kunnen beoordelen. Maar ik ben mij er ook van bewust , dat vele andere zullen beseffen , dat juist hij , die door intieme omgang de innerlijke drijfveren kent , het best kan oordelen over trouw en ontrouw.
Bovenal ben ik mij ervan bewust , dat ik met volstrekte zekerheid wetende , dat hier onrecht geschiedt , spreken moet , omdat zwijgen een lafheid zou zijn.
Besluit tot het ontnemen van het lidmaatschap van de orden van de Nederlandse Leeuw en van Oranje-Nassau.
Tot zover jhr. de Geer van Oudegein.
Dat wij aan zijn verzoek om onverkorte opneming van zijn stuk gehoor geven , betekent uiteraard niet , dat wij ons met zijn betoog verenigen. Zijn blik op de handelwijze van zijn vader is in menig opzicht anders dan de onze. Wij kunnen ons echter voorstellen , dat de gedachten van jhr. de Geer vooral uitgaan naar de vele jaren , gedurende welke zijn vader onbetwist en trouw dienaar van Koningin en vaderland is geweest , en dat uit dien hoofde het besluit inzake de ridderorden hem smartelijk heeft getroffen. Ook wij hebben ons niet kunnen losmaken van het gevoel , dat dit besluit , vijf jaar na de bevrijding , voor meer dan een der getroffenen over wie een rechterlijk vonnis is gewezen , het karakter draagt van een niet door de rechter opgelegde bijkomende straf. - Red N.R.C



