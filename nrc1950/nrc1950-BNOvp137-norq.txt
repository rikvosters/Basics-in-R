
SOURCE :


SECTION :


LENGTH :


BYLINE :


DATELINE : 13 juni 1950

BODY :


HEADLINE : Finland ligt in een rustige hoek. IV * . Sport en vijanden

( Van onze reisredacteur )

HELSINKI , eind Mei. -

Finland in de lente : jong berkengroen , bloeiende en geurende «Hegg» , last but not least de zeer hartelijke ontvangst die de Finse autoriteiten en de Finse pers bereid hebben aan acht Nederlandse journalisten. Alles tezamen reden te over om met veel vriendelijke gedachten aan dit goede land naar Nederland terug te keren. Misschien heb ik , juist omdat ik voor dit land een sterke sympathie gevoel , de gevaren waarmede Finland te kampen heeft , zo duidelijk naar voren gebracht in mijn voorgaande artikelen.
Toch krijgt men de indruk dat Finland , wanneer er geen derde wereldoorlog uitbreekt , een zeer redelijke kans maakt zijn bijzondere , zelfstandige positie tussen Amerika en de Sowjetunie te behouden.
Zeker , de strijd tussen de Finse partijen heeft bedenkelijke kanten , de monetaire positie van het land is niet gunstig en bovendien : de communisten , die 18 pet. van het volk tot volgelingen of meelopers hebben gemaakt , zijn beter gedisciplineerd dan kort na de oorlog , toen hun aantal groter was. Maar dit alles betekent niet , dat het voor de Sowjetunie een klein kunstje zou zijn om van dit land een satellietstaat te maken. Wel zouden eventueel de rode troepen thans zonder enige moeite de steden en hoofdwegen van dit land kunnen veroveren. Een reprise van de winteroorlog van 1939 is uitgesloten. Finlands nieuwe grens is veel moeilijker te verdedigen en het Finse leger is zeer zwak in vergelijking met het Russische. Mocht het tot een wereldoorlog komen , dan zou de Sowjetunie naar alle waarschijnlijkheid tot een bezetting van dit voorterrein over willen gaan. Men acht het in Finland echter niet waarschijnlijk dat de Russen bijzondere maatregelen ten aanzien van het land van bossen en meren zullen nemen , wanneer er een oorlog op grote schaal uitbreekt. Finland vormt geenszins een bedreiging voor de Russen en economisch is een deel van de Finse industrie op samenwerking met het Oosten aangewezen.
Waarom zou de Sowjetunie deze vreedzame relatie verstoren ? Deed zij dit , dan kon zij in Finland blijven de sabotage verwachten : de Finse bossen vormen een soort superlatief van het Franse maquis ! Bovendien zou de kans bestaan dat Zweden , na een eventuele bezetting van Finland door de Russen , zich aan zou sluiten bij het Atlantische pact. Ook daar zou Rusland niet op gesteld zijn.
FINLAND ligt - hoe vreemd dat velen in de oren zal klinken - in een rustige hoek. Aan de wereldpolitiek doet dit land nauwelijks mee. Men spreekt er over de eigen interne problemen en nu en dan over de relatie tot Rusland. Voor het overige doet men alsof het buitenland alleen van belang is om de handel , de kunst en - de sport. En zo komt door een achterdeur toch de internationale politiek weer binnen. In 1952 zullen te Helsinki de Olympische spelen gehouden worden. De Finnen stellen zich op het ( Olympische ) standpunt , dat daar de jeugd van de gehele wereld , ongeacht ras , godsdienst of politiek vertegenwoordigd behoort te zijn. Amerikanen en Russen , negers en blanken , Christenen en Mohammedanen. Ook Duitsers en Japanners ? Op het Olympisch congres dat onlangs te Kopenhagen gehouden is , was het niet mogelijk een eenstemmig antwoord op deze vraag te krijgen. Te Helsinki had ik een gesprek over deze kwestie met Erik von Frenckel , de grote man van de Finse Olympische spelen. Hij was juist uit Kopenhagen teruggekeerd. Hijzelf had daar -toen geen eenstemmigheid te bereiken bleek - voorgesteld om niet te stemmen doch de kwestie aan te houden tot het volgend jaar. Amerika , Engeland en Frankrijk waren vóór toelating van Duitsers en Japanners , zo verzekerde von Frenckel. Het had hem teleurgesteld , dat Nederland , België en Luxemburg zich nog niet bij dit standpunt hadden aangesloten. Ik vroeg hem of de deling van Duitsland en de onzekerheid omtrent de grenzen een uitnodiging aan dat land niet onmogelijk zouden maken. Von Frenckel meende dat men , door een uitnodiging aan het Duitse Olympische comité te zenden , wel een modus zou kunnen vinden voor representatie van de Duitse jeugd !
Het is stellig niet uitgesloten , dat men het over een jaar eens kan worden over deze kwestie. Von Frenckel is een verstandig man , die de zaken niet wenst te forceren.
Dat men de vroegere vijanden in 1948 niet heeft uitgenodigd naar Londen te komen , was heel normaal. De oorlog lag nog tekort achter ons. Maar in 1952 zal het zeven jaar geleden zijn ,
dat de kanonnen verstomden. Zeven jaren zijn niet voldoende om te vergeten , doch misschien wel om te vergeven. En zo men ook dat nog niet zou kunnen , dan is het toch geen schande om zoveel goede wil en zelfbeheersing te bezitten om oud-vijanden te ontmoeten in een strijd met zuivere middelen en op een Olympisch feest , waar eerlijkheid en respect voor de tegenstander tot de traditie behoren.
*) I. II en III gepubliceerd op 24 Mei , 1 en S Juni.




