
SOURCE :


SECTION :


LENGTH :


BYLINE :


DATELINE : 16 juni 1950

BODY :


HEADLINE : EEN NIEUWE KWEEKSCHOOL. Ontwerp Onderwijzersopleiding

Zoals wij reeds hebben gemeld is ingediend het ontwerp van wet «Regeling van de vorming van onder wijzers en onderwijzeressen voor het algemeen vormend lager onderwijs en van de bevoegdheden , verbonden aan de akten van bekwaamheid tot het geven van dat onderwijs». Aan de memorie van toelichting is het volgende ontleend :
De school voor u.l.o. is bij uitstek het voorportaal voor de kweekschool.
Er is geen overwegende grond om die toegangsweg tot de onderwijzers opleiding uit te schakelen.
De kweekschool heeft volgens het wetsontwerp een cursus van vijf leerjaren , verdeeld over drie leerkringen. De eerste en tweede leerkring bestaan elk uit twee leerjaren , de derde leerkring bestaat uit één leerjaar. De eerste leerkring beoogt de algemene vorming van de leerling , de tweede zijn bijzondere vorming als toekomstig onderwijzer , de derde beoogt inzonderheid , voortbouwend op de reeds verkregen practische vorming , de leerling nader vertrouwd te maken met de lagere school.
Het is noodzakelijk , dat na het u.l.o. de algemene ontwikkeling in de kweekschool voortgang vindt. Daartoe dient de eerste leerkring. Daarna begint de eigenlijke vakstudie , waarvoor drie jaren nodig zijn. Alsdan kan de akte van onderwijzer worden behaald , welke tevens het recht verleent om tot hoofd ener school te worden benoemd. De tegenwoordige splitsing in «akte van onderwijzer»  en «akte van hoofdonderwijzer»
behoort in beginsel te vervallen.
Voorts heeft de minister voorgesteld , de eigenlijke vakstudie uit twee gedeelten te doen bestaan : een eerste gedeelte van twee jaren ( tweede leerkring ) en een tweede van een jaar ( derde leerkring ) . Alleen zij , die beide gedeelten hebben doorlopen , kunnen worden geacht volledig bevoegd te zijn. Degenen , die slechts het eerste gedeelte van de vakstudie hebben volbracht , zijn slechts benoembaar tot onderwijzer aan een school voor gewoon lager onderwijs.
Willen zij tot onderwijzer aan een school voor voortgezet gewoon lager onderwijs of uitgebreid lager onderwijs worden benoemd , dan zullen zij eerst hun vakstudie dienen af te maken. De derde leerkring opent daartoe de gelegenheid.
In deze leerkring wordt de band met de kweekschool wat losser.
De leerling gaat ook practisch kennis nemen van de meest voorkomende typen van scholen voor lager onderwijs.
Daarnaast zal hij in schoolverband zijn studie in de opvoedkunde en in de Nederlandse taal hebben voort te zetten. Er blijft ook enige tijd beschikbaar voor vrije studie.
Voor de toelating tot de eerste klasse van de kweekschool worden in de toekomst geen andere eisen gesteld dan die , welke daarvoor thans gelden. De huidige mogelijkheid om na een toelatingsexamen tot de tweede klasse dier school te worden toegelaten is evenwel afgesneden. De toelating tot de derde klasse , d.i. de eerste klasse van de tweede leerkring , van degenen die een hogere burgerschool , een gymnasium of een in dit verband gelijkwaardige onderwijsinrichting hebben doorlopen , volgt uit de opbouw van de school in drie leerkringen , waarvan de eerste de algemene vorming der leerlingen afsluit.
Wat betreft de eisen voor een benoeming tot leraar aan een kweekschool meent de minister , dat hier dezelfde eisen moeten worden gesteld als die , welke gelden bij benoeming tot leraar aan een school voor v.h.o. of m.o. Voorgesteld wordt , de bezitter van twee lagere middelbaar-onderwijsbevoegdheden op één lijn te stellen met de voor het m.o. volledig bevoegde leraar.


Financiële rechtsgelijkheid

Het onderhavige wetsontwerp beoogt tevens de financiële rechtsgelijkheid tussen het openbaar en bijzonder kweek schoolonderwijs , welke de wet sedert 1920 wenst , maar welke tot op heden ,
ondanks de vele daartoe gedane pogingen , nog altijd niet is tot stand gekomen , te verwezenlijken. De financiële gelijkstelling zal , wat de kosten van exploitatie betreft , geen verhoging van uitgaven voor het rijk met zich mede brengen. Als nieuwe post komt de rentevergoeding voor de gebouwen der gesubsidieerde kweekscholen. De minister is verder van oordeel , dat een redelijke vergoeding in uitzicht dient te worden gesteld voor de onderwijzers van het lager onderwijs , die belast zijn met de practische oefening van de leerlingen van de kweekschool. De totale kosten van het onderhavige wetsontwerp bedragen f274.200.




