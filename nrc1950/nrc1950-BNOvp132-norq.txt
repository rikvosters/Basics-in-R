
SOURCE :


SECTION :


LENGTH :


BYLINE :


DATELINE : 13 juni 1950

BODY :


HEADLINE : Technische hulp door de V. N.. Nederland is bereid tot ruime deelneming. Indonesië stemt voor het eerst in de V. N.




Indonesië heeft voor de eerste maal als volledig gelijkgerechtigde natie aan een vergadering van de Verenigde Naties deelgenomen , toen de conferentie voor technische hulpverlening vandaag bijeenkwam. De conferentie bestaat namelijk uit vertegenwoordigers van 59 leden van de Verenigde Naties en voorts 15 vertegenwoordigers van landen , die tot de zgn. «specialized agencies» zijn toegetreden.
Tot de laatste groep behoort Indonesië.
De Indonesische gedelegeerde stemde voor de eerste keer in een vergadering der Verenigde Naties mee , toen moest worden beslist over een voorstel van Joegoslavië om de Chinese communistische regering tot de conferentie uit te nodigen. De heer Palar stemde voor de uitnodiging evenals nog vier Aziatische en nog vier Europese landen , doch het voorstel werd met grote meerderheid verworpen. De Indonesische missie bij de V. N. ( die bij de openingszitting bijna volledig aanwezig was ) stelt groot belang in deze conferentie , die voor landen als Indonesië , die technische hulpverlening voor de exploitatie van natuurlijke rijkdommen uitstekend kunnen gebruiken , zeer vruchtdragend kan zijn. De conferentie beoogt voor de aanvangsperiode tot einde 1951 een fonds van ongeveer 20 millioen dollar te vormen , waarin de Verenigde Staten voor meer dan de helft zullen deelnemen.
Nederland heeft bij monde van de Nederlandse gedelegeerde , prof. E. de Vries , aangekondigd , dat het bereid is de tegenwaarde van 400.000 dollar in guldens beschikbaar te stellen en bovendien door middel van verschillende dienstverrichtingen het werk van het op te richten bureau te steunen.
Prof. de Vries wees daarbij op de grote betekenis van het plan tot technische hulpverlening , omdat het langs internationaal coöperatieve weg streeft naar de ontwikkeling van de menselijke hulpbronnen , een hogere levensstandaard en hogere standaarden voor onderwijs , hygiëne en maatschappelijke welvaart in alle landen. Hij legde bijzonder de nadruk op de noodzaak , dat niet alleen leden van de V.N. , maar ook alle landen , die lid zijn van een of meer «specialized agencies» van de V.N. in staat moeten worden gesteld om technische hulp van de V.N. te ontvangen.
Aneta verneemt , dat Indonesische kringen in het aanbod van Nederland om op ruime schaal technische krachten , diensten en kennis in het kader van het plan der V.N. aan andere landen beschikbaar te stellen een practische mogelijkheid zien tot samenwerking tussen Nederland en Indonesië , daar Indonesië veel van wat Nederland op dit gebied aan te bieden heeft , nodig heeft. Regelingen hieromtrent zullen echter over het secretariaat der V.N. moeten worden geleid , omdat dit het centrale punt is , waaraan vragen van hulpontvangende en aanbiedingen van hulpgevende landen met elkaar gecoördineerd zullen worden , hoewel voorbereidend informeel overleg tussen afzonderlijke landen zeker niet uitgesloten is. Men verwacht , dat de heer Palar op de vergadering zal aankondigen tot welk bedrag Indonesië in het hulpverleningsfonds zal deel nemen



