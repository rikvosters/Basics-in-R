
SOURCE :


SECTION :


LENGTH :


BYLINE :


DATELINE : 27 mei 1950

BODY :


HEADLINE : De dood van een handelsreiziger. Comedia in de Rotterdamse Schouwburg

HET STEMT tot verheuging , dat de toneelgroep Comedia aan Rotterdam drie vrije voorstellingen heeft toebedacht van een stuk , dat ook voor ons land een gebeurtenis mag heten sinds na de bevrijding hier het toneel weer op gang is gekomen. Bewondering voor het drama van Arthur Miller ( Death of a Salesman : certain private conversations ) , voor de door Johan de Meester geregisseerde vertoning als geheel en voor diep aangrijpend individueel spel heeft gisteravond de volle schouwburg tot een bijval gebracht ,
die alle spelers tezamen gold en de voornaamste van hen beurtelings weer voor het voetlicht terugriep. De Rotterdamse Schouwburg liet de regisseur met de verlichting , belangrijk element in de techniek van Millers toneelspel , geen ogenblik in de steek.
Johan de Meester heeft aan de beide kanten van het stuk , die ineenvloeien , wrange Amerikaanse mentaliteit van jacht naar succes en het familiedrama.
recht doen wedervaren. In de aanvang reeds is het met Willy Loman ten einde : «His exhaustion is apparent» luidt een der eerste aanwijzingen voor de regie en de laatste opflikkeringen van valse illusies , voor zichzelf en voor zijn zoons , kunnen geen redding meer brengen.
Zich aldoor begoochelend met zijn «looking forward to something» is hij afgezakt in zijn betrekking en heeft hij de opvoeding van zijn verafgode jongens verprutst. Hij kende zichzelf niet en had verkeerde dromen , zijn hardop voor zichzelf praten is de afrekening , maar nog is er verweer en in het aangezicht van de dood de fantasie over een mooie begrafenis met veel mensen. Zo flakkerend ,
tussen hopeloze ontreddering en toch telkens nog weer even ijdele verwachting , heeft John Gobau die Willy Loman boeiend uitgebeeld. Het dreigende achterdoek met de torenhuizen was waarlijk symbolisch , omdat ze het tuintje rondom het dierbare landhuisje van weleer hebben overwoekerd en laat valt het zaad in onvruchtbare aarde. Linda de echtgenote is in het stuk de innige rol en het was toneelgenot , haar zo door Magda Janssens vertolkt te zien , ontroerend in haar stille genegenheid , sterk dramatisch in de scène met de zoons , omdat Linda haar man niet in zijn graf wil zien vallen als een oude hond. In het Requiem dreigt theatraliteit , doch haar spel wist daaraan te ontkomen. Met felheid en bewogenheid heeft Ko van Dijk zijn grote talent gegeven aan de figuur van Biff , de oudste zoon. Gewond zonk hij neer , toen in de hotelkamer te Boston zijn idool van het voetstuk was gevallen , ontroerend was de mengeling van haat en gebleven liefde in het tenslotte uitgesproken conflict , gekarakteriseerd het niet kunnen vinden van een levensweg.
Happy , de jongste zoon , is in de tekst minder scherp getekend ; Fons Rademakers vond er bovenal antipathieke trekken in en overtuigde slechts matig. John Soer speelde oom Ben als een schim ,
doch met onnodige excentriciteit. We noemen Lucas Wensing als de buurman , Luc. Lutz als hardvochtige patroon , Mimi Boesnach als een wat erg losgeslagen vriendinnetje van Willy in eenzaamheid.
De muziek van Robert de Roos , geïnspireerd op het fluitspel van Willy's vader en opgenomen op de magnetofoon ,
had geen belangrijk aandeel in het welslagen der zeer bijzondere vertoning. De vertaling van N. Bergmans-Withaar klonk zeer goed.




