
SOURCE :


SECTION :


LENGTH :


BYLINE :


DATELINE : 8 april 1950

BODY :


HEADLINE : Amerikaan verzoekt om asyl in Tsjechoslowakije

De te Praag verblijvende Amerikaan George S. Wheeler , voorheen in dienst van het Amerikaanse departement van oorlog , heeft op een persconferentie , die georganiseerd was door het Tsjechische ministerie van voorlichting , medegedeeld , aan de Tsjechische autoriteiten om asyl verzocht te hebben voor zichzelf , zijn vrouw en vier kinderen. Hij had dit gedaan «op grond van een hele reeks van ondervindingen met het Amerikaanse militaire bestuur in Duitsland».
Wheeler is ongeveer drie jaar geleden met zijn gezin naar Tsjechoslowakije gekomen en is thans hoogleraar aan de economische Hoge school te Praag.
Hij verklaarde op de persconferentie , dat de Verenigde Staten er «een reusachtige spionnagedienst» op na hielden en noemde generaal William Draper , destijds Amerikaanse economisch leider in Duitsland , en Robert Murphy , voormalig Amerikaans politiek adviseur in Duitsland , als Amerikanen , die na de oorlog geheime overeenkomsten met Duitse industriëlen gesloten zouden hebben.
Wheeler noemde nog als partner van generaal Draper : John Foster Dulles.
broer van Allen Dulles , hoofd van het bureau van strategische diensten ( spionnageorganisatie ) in Zwitserland , die volgens Wheeler tijdens de oorlog met vooraanstaande nazi's zou hebben samengewerkt. Allen Dulles , te New York om commentaar gevraagd op de bewering van Wheeler ten aanzien van zijn persoon , noemde deze bewering «louter kletskoek»




