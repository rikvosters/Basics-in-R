
SOURCE :


SECTION :


LENGTH :


BYLINE :


DATELINE : 17 juni 1950

BODY :


HEADLINE : Elckerlyc in het Delftse Prinsenhof. Holland Festival

PRACHT EN PRAAL hebben in het buitenland Elckerlyc vervreemd van de gelovig-simpele 15e eeuwse moraliteit , zoals rederijkers de Spyeghel der Salicheyt van Petrus Diesthemius speelden- de prioriteit tegenover het Engelse «Every man» is door prof. dr. G. S. Overdiep gehandhaafd-, toch al met koren van engelen , «singhende en speelende zeer melodieuzelyc ende ghenoechlyc». Reinhardts Festspiel voor de Dom te Salzburg kon alleen met Hugo von Hofmannsthals bewerking ( Jeder-mann , das Sterben des reichen Mannes ) zo groots worden opgezet en het is nog verre overtroffen bij een California Festival in het 20.000 zitplaatsen bevattende amphitheater te Hollywood , waar gevels van goud en de jubelzang van een legioen engelen de hemel op aarde hadden gebracht. Op initiatief van het subcomité Holland Festival uit de gemeentelijke stichting Delfesta heeft de toneelgroep Comedia gisteravond haar eerste voorstelling van «Elckerlyc» gegeven in de kloostertuin van het voormalige besloten convent Sint Aechten te Delft en het verheugende is , dat tegen het prachtige «natuurlijke» decor de ongerepte middelnederlandse tekst van de algemeen-menselijke «pelgrimagie» heeft geklonken.
Toneelhistorie zijn de in 1907 gegeven Zomerspelen te Laren , toen Willem Royaards en Eduard Verkade op «Elckerlyc»
samenwerkten ( en hun reeds divergerende toneel-opvattingen naar eenheid zochten ) . Kort voor de oorlog is de r.k. kerk te Bilhoven achtergrond van een vertoning door dilettanten onder regie van A. Sassen geweest ( een omzetting van een oude Nederrijnse bewerking ) . Nu dan is de achtergevel van het Delftse Prinsenhof , dromend in de late avond , het decor geweest voor een vertoning in de stijl der late Hollandse gothieken het was waarlijk zoals Johan de Meester , de regisseur , had durven voorspellen :
«Elckerlyc» kon geschreven zijn om op deze plaats te worden gespeeld.
Het vorig jaar heeft de Meester te Brussel met de Franse afdeling van het Nationaal Toneel van België de Franse bewerking door Herman Teirlinck geregisseerd.
De oorspronkelijke «Elckerlyc» moet hem toch nader aan het hart hebben gelegen.
Zijn streven , het stuk zo zuiver mogelijk te plaatsen in de tijd , waarin het is ontstaan , heeft tot een uitnemend resultaat geleid. Stemming had de vertoning en daarbij schoonheid. Een algemene opmerking moet ons van het hart. «De gehele gedachtengang van de Spiegel is door en door Katholiek» , schreef dr. H. J. E. Endepols bij de door hem in 1925 uitgegeven herdruk ( ook de inleiding in de Bibliotheek der Nederlandse Letteren is van zijn hand ): bij gemis van twijfel behoefden we op dit punt zijn autoriteit niet , doch de geleerde schrijver heeft die gedachtengang zo duidelijk uiteengezet. Om aan zuiverheid niet te verliezen , had de regisseur het Katholieke element niet behoeven te onderlijnen als in deze vertoning is geschied. Als «esbattement op elckerlyc mense» , van oude en nu van deze tijd , was de vertoning bij deze overlading niet gebaat.
TOT de stemming hebben vele middelen bijgedragen , doch hoe machtig bleek bovenal het woord. Is er ontroerender ogenblik geweest dan toen Henk Schaer.
die in het begin onzichtbaar de stem van God had doen klinken «uut synen throne» , de Naeprologhe sprak als de samenvatting in diepe ernst ?
Aan het «decor» was weinig toegevoegd.
Een waterput op het houten speelvlak , rechts een trappen-bouwsel , tegen een boom een groot verlicht crucifix uil het museum te Maastricht. Heel de gevel werkte mee als de natuurlijkste zaak , reeds aanstonds bij het begin van het spel , toen de vreugde van Elckerlycs feestmaal kleurde en bewoog achter de museum ramen.
De middelen , bovenbedoeld , waren vele. De stadsbeiaardiers Leen 't Hart en Rien Ritter hebben de reizende beiaard bespeeld , de Delftsche Sanghers ( versterkt door knapenkoor en klein orkest ) hebben onder leiding van Nico Verhoeff gezongen , de machtige bourdon van de Oude Kerk heeft beierend Elckerlycs ziel «in des hemels pleyne» gevoerd , een dansgroep uit de balletschool van Eeke Thomée onder leiding van Max Dooyes heeft onder aanvoering van een vedelaar visueel het brede toneel verlevendigd ( zonder van de behoefte aan ballet dwingend te overtuigen ) .


In dit geheel , met vaak mooie groeperingen , de individuele uitbeeldingen , gesteund door de fraaie costumering naar ontwerp van Constance Wibaut : strak en eenvoudig in simpele maar mooie kleurvlakken.
Han Bentz van den Berg heen de ontwikkeling in Elckerlyc boeiend weergegeven , zijn schrik bij de sommatie door de Dood ( krachtig door Ton Lutz vertolkt ) , zijn teleurstelling wanneer hij door iedereen wordt verlaten , de plastische penitentie , zijn spel in het witte kleed van het berouw , de gang ten hemel.
De rollen , aanvankelijk voor John Gobau bestemd , waren verdeeld : Lucas Wensing speelde breed-uit de Maghe. Ludzer Eringa personifieerde de Cracht. Fons Rademakers was ( wat druk ) Gheselscap en later de Enghel. Henk Rigters kwam gelijk een Caliban als Tgoet aangekropen en gaf geladen spel , Henk Schaer was ook Biechte. Van de speelsters noemen we Ank van der Moer als de zieke Duecht ,
Lous Hensen als Vijf Sinnen. Ellen Vogel om haar goede zeggen van de tekst van Kennisse. De geluidsversterker werkte naar wens.
Aan het slot heeft geestdriftig applaus geklonken. De heer W. A. van Bijlert heeft Johan de Meester hartelijk dank gezegd en er zijn vreugde over uitgesproken ,
dat Delft als inzet van de afdeling toneel van het Holland Festival heeft gehad : een Nederlands spel met een Nederlandse regisseur en spelers. Hij huldigde Johan de Meester met een krans en bood Han Bentz van den Berg en de actrices bebloemde herinneringen aan.
De voorstelling is door vele autoriteiten bijgewoond , onder wie prof. dr. F. J. Th.
Rutten , minister van onderwijs , kunsten en wetenschappen ; mr. Mohammed Roem.
hoge commissaris voor Indonesië : dr. Abu Hanifah , Indonesisch minister van onderwijs ; dr. Meta , ambassadeur van India ; mr. G. C. D. baron van Hardenbroek. opperceremoniemeester van de Koningin ; haar secretaresse mevrouw N. Smitt-Avis en de secretaris van haar kabinet , jhr. mr. W. F. Roëll ; de voorzitters van Eerste en Tweede Kamer ; staatssecretarissen en secretarissen-generaal ; leden van Gedeputeerde Staten , hoogleraren , burgemeesters , leden van de rechterlijke macht , museumdirecteuren , enz.




