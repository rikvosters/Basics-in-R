
SOURCE :


SECTION :


LENGTH :


BYLINE :


DATELINE : 4 april 1950

BODY :


HEADLINE : Een actie voor Nieuw-Guinea

De Stichting Het Nationaal Nieuw-Guinea Comité stelt zich ten doel zoveel mogelijk gegevens over Nieuw-Guinea te verzamelen en bekend te maken aan het Nederlandse volk.
Bij dit streven treedt de wens naar voren een hulpactie in het leven te roepen voor die plaatsen in dit overzeese gebied , waar zich de laatste tijd veel kolonisten hebben gevestigd. Men stelt zich ook veel voor van adoptie door Nederlandse gemeenten van plaatsen op Nieuw-Guinea. Aldus werd gistermiddag medegedeeld op een persconferentie van deze stichting in Den Haag.
Het is de bedoeling van het comité buiten de politiek te blijven , doch men is er zich terdege van bewust , dat de gehele opzet niet volkomen los gezien kan worden van de politieke verhoudingen in Nederland. Men is er van overtuigd , dat in Nieuw-Guinea veel voor Nederland te doen is , doch men waarschuwt tegen wilde emigratie naar dit gebied. De binnenkomst ginds van iedere werkkracht moet verantwoord zijn. Over de adoptie van plaatsen op Nieuw-Guinea heeft de stichting reeds besprekingen gevoerd met enkele Nederlandse gemeenten. Deze adoptie is niet alleen wenselijk met het oog op materiële hulp aan kolonisten , doch de stichting ziet hierin mede een mogelijkheid tot een geestelijke band. Vele scholen in Nederland zijn aangeschreven met het verzoek lezingen e.d. te organiseren.
Van vele zijden is hierop met geestdrift gereageerd. Uit berichten , die het comité ontvangt , blijkt dat er op Nieuw Guinea onder de kolonisten van alles nodig is : van kindervoeding tot machines toe. De hulpactie fungeert dan ook reeds. Met de K.L.M. gaat regelmatig voedsel naar Manokwari en andere plaatsen. Ook per schip zullen zeer binnenkort de nodige goederen vervoerd worden.






