
SOURCE :


SECTION :


LENGTH :


BYLINE :


DATELINE : 8 april 1950

BODY :


HEADLINE : De arrestatie van Sultan Hamid II. Bijzonderheden over zijn verhouding tot Westerling

Van welingelichte zijde in Djakarta  heeft het A. N. P. bijzonderheden vernomen over de beschuldigingen , die tegen sultan Hamid I zijn geuit. Volgens de zegsman van dit persbureau zijn er overtuigende bewijzen voorhanden , dat sultan Hamid de leiding had in de actie-Westerling. Er is een schema gevonden , waarin Hamid als commandant bovenaan stond.
Na de actie te Bandoeng maakte sultan Hamid Westerling een verwijt en vroeg hem : « Waar heb jij strategie geleerd ? Je moet op 25 Januari in Djakarta  beginnen en wel 's avonds om 9 uur , wanneer het kabinet zitting heeft. Neem dan het gehele kabinet gevangen». De aanval zou mislukt zijn , omdat de kabinetszitting onverwachts anderhalf uur vervroegd werd.
Ook zou sultan Hamid besprekingen hebben gevoerd over en plannen gemaakt hebben voor een aanval op het parlementsgebouw op 15 Februari , bij de opening van het parlement door Sukarno.
Dit werd verhinderd doordat een bataljon van het leger van de V. S. I. het gebouw bewaakte , terwijl Westerling hierop niet had gerekend en te weinig troepen had. Na de mislukking van de aanval in Djakarta , zou Hamid tegen Westerling hebben gezegd : «Een Arabier zal het beter doen dan een Turk».
De vele gesprekken van sultan Hamid met Westerling zijn geheel gereconstrueerd door de getuigenverhoren waarvan de voornaamste getuige was een Indonesisch luitenant van het K. N. I. L. , die de contactman is geweest tussen Westerling en Hamid. Verdere getuigen zijn o.a.
hoge Nederlandse officieren.
De sultan zou ook aan Westerling Pontianak hebben aangeboden als uitwijkplaats. Hamid was reeds enige tijd geleden door de autoriteiten benaderd over aan het licht gekomen feiten , doch hij wilde niet bekennen. Ontvluchten werd hem onmogelijk gemaakt , doordat hij voortdurend geschaduwd werd. Na zijn arrestatie is hij onmiddellijk verhoord , doch hij was geheel uitgeput van zenuwen. De zegsman van het A. N. P. zeide nog : «Hamid is voor ons thans hetzelfde als Westerling».
In Nederlandse kringen in Djakarta  hoorde de correspondent van het A. N. P. , dat thans de lange aanhouding van Ritman en vele Nederlanders begrijpelijk wordt , evenals de grote omzichtigheid van de V. S. I. om iemand tot de gevangenen toe te laten. Ook de moeilijkheid om tijdens het onderzoek mededelingen te doen is thans begrijpelijk. «De regering van de V. S. I. heeft grote moed en kracht getoond door niet te aarzelen tegen een eigen lid op te treden» , aldus verklaard en deze waarnemers , voor wie de arrestatie overigens niet onverwachts kwam.
Naar Aneta uit doorgaans wel ingelichte kringen verneemt , is sultan Hamid II overgebracht naar een plaats op Java , buiten Djakarta , waar zijn verhoor wordt voortgezet.


Een Brits advies over de uitlevering van Westerling

Volgens een bericht van Reuter uit Londen heeft de Engelse regering de regering der V. S. I. aangeraden , opnieuw een verzoek tot uitlevering van Westerling in te dienen , welk verzoek ditmaal zou moeten berusten op het vigerende uitleveringsverdrag tussen Engeland en Nederland , aldus deelde een zegsman van het Engelse ministerie van buitenlandse zaken heden mede. Dit verzoek zou dan dienen te worden gericht tot het Britse bestuur op Singapore , dat in deze zaak een beslissing zal hebben te nemen.
In gewoonlijk goed ingelichte kringen te Londen wordt dit advies van de Engelse regering beschouwd als een aanwijzing , dat volgens de mening der Engelse regering , de V. S. I. een goede rechtsgrond hebben om te eisen , dat de V. S. I. in dit opzicht zullen worden aangemerkt als de rechts opvolgster van Nederland.




