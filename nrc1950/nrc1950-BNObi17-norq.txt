
SOURCE :


SECTION :


LENGTH :


BYLINE :


DATELINE : 5 april 1950

BODY :


HEADLINE : De moord op de Rotterdamse taxi-chauffeur. Willem Prins is de derde man niet

Bij de behandeling in hoger beroep voor het Haagse gerechtshof in de zaak tegen H. J. B. uit Hilversum , die door de Haagse rechtbank tot levenslange gevangenis straf was veroordeeld wegens moord op de Rotterdamse taxichauffeur Clobus in de avond van 18 November 1947, heeft verdachte ontkend het dodelijke schot te hebben gelost. Dit zou gebeurd zijn door zekere Willem Prins , die zich met verdachte en zijn broer als derde passagier in de taxi zou hebben bevonden. Naspeuringen naar deze derde man hadden geen resultaat gehad en de procureur fiscaal hield zich in het requisitoir , dat hij veertien dagen geleden gehouden heeft ,
dan ook aan de eerst afgelegde bekentenis van verdachte en aan de brief , die verdachte had geschreven aan de weduwe Clobus , waarin hij eveneens had toegegeven de daad bedreven te hebben.
De procureur eindigde met het eisen van bevestiging van het vonnis van levenslange gevangenisstraf.
Gisteren heeft de president van het hof , alvorens een begin werd gemaakt met de behandeling van de zaak tegen de broer en verdachte , die in verband met deze moord tot 4 jaar gevangenis straf is veroordeeld medegedeeld , dat de «derde man» Willem Prins was gevonden en dat hem een uitvoerig verhoor was afgenomen.
Een politieambtenaar uit Baarn had namelijk in de krant het verslag gelezen van de zitting voor het hof en eveneens de naam Willem Prins op gemerkt. Hij herinnerde zich dat hij in de tijd , toen hij werkzaam was bij de P. O. D. , in 1945/ 1946 daar een onderzoek had ingesteld naar de gedragingen van de voormalige SS-Unterscharfuehrer Willem Prins - die gedurende de bezetting gedetacheerd was geweest te Ede-Lunteren , doch later onderdook , overging naar de Secret-Service , en na de bevrijding slechts enkele weken gedetineerd was geweest en bij besluit van de procureur-fiscaal bij het Amsterdamse bijzonder hof buiten vervolging was gesteld.
Het verhaal van B. dat hij gedurende de bezetting Willem Prins te Ede-Lunteren had ontmoet , waar B. gevangene was en Prins SS-er en dat daar hun vriendschap was ontstaan klopte ogenschijnlijk dus wel met de mededelingen over Willem Prins , die de voormalige P.O.D.-ambtenaar op het oog had. Met behulp van de Amsterdamse recherche werd Willem Prins in de hoofdstad opgespoord.
De inspecteur rijksrechercheur D. C. van Lente nam Prins een uitvoerig verhoor af , doch deze vertelde , aldus het verslag dat door de president van het hof werd voorgelezen , dat hij de gebroeders B. niet kende. Wel had hij het verslag van de rechtzitting in de krant gelezen , doch er in het geheel niet bij stil gestaan , dat hij als die «derde man » Willem Prins zou kunnen worden bedoeld. Hierna volgde op 29 Maart de confrontatie van Willem Prins met de gebroeders B. in het huis van bewaring. De gebroeders herkenden Prins , die tussen twee onbekende rechercheurs had plaats genomen , niet. De oudste B. verklaarde zelfs pertinent :
«Hier is de bewuste Prins niet bij ». De jongste zeide : «Het zijn kennelijk alle drie rechercheurs , en meer wens ik niet te verklaren ». Prins herkende op zijn beurt de gebroeders evenmin «waaruit dan wel is komen vast te staan , dat deze Prins niets met zaak te maken heeft » zeide de president.
De verdediger , mr. M. H. Huygens uit 's-Gravenhage , kreeg hierop het woord.
Hij deelde het hof als zijn mening mede , dat uit het feit dat de ondervraagde Prins , niet de Prins was die door zijn cliënt bedoeld werd , niet de conclusie mag worden getrokken , dat «de derde man» Prins niet zou bestaan. Al leverde dit onderzoek een volkomen negatief resultaat op , toch hoopt pleiter , dat zo er bij het hof nog enige twijfel mocht bestaan het onderzoek onvermoeid zal worden voortgezet.
B. kreeg hierop nog het woord. Hij verzocht het hof alsnog een onderzoek te doen instellen , naar Toni Brinkman , die ter vorige zitting ook reeds door hem ten tonele was gevoerd. «U hebt al heel wat namen genoemd » zei de president.
«Duparc , of Dupont , dan Willem van Beek , of Verbeek , daarop Willem Prins , en nu Toni Brinkman. » Het hof zou zich er over beraden.
Hierna verscheen de jongste B. , thans 18 jaar oud , voor het hof. De rechtbank had hem veroordeeld wegens diefstal voorafgegaan door geweldpleging , tot vier jaar gevangenisstraf met aftrek van preventief , waartegen B. in hoger beroep was gegaan.
Na het verhoor achtte de procureur generaal hem slechts schuldig aan heling en requireerde deswege een gevangenisstraf van drie jaar , door te brengen in de strafgevangenis voor jonge mannen te Zutphen. De verdediger vroeg vrijspraak ,
daar hij geen enkel bewijs voor de schuld van verdachte bewezen achtte.

Uitspraak 14 April.
** Het Haagse gerechtshof heeft vanmorgen uitspraak gedaan in de zaak van de oudste B. Het Hof achtte het vonnis van de Haagse rechtbank juist gewezen en veroordeelde hem tot levenslange gevangenisstraf.
Bij vervroeging heeft het Hof ook uit spraak gedaan in de zaak van de jongste B. Het Hof sprak hem vrij van het ten laste gelegde en gelastte zijn onmiddellijke invrijheidstelling.




