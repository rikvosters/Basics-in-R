
SOURCE :


SECTION :


LENGTH :


BYLINE :


DATELINE : 25 mei 1950

BODY :


HEADLINE : Met Prins Bernhard op reis. Belangrijke tentoonstelling te Utrecht

( Van een medewerker )

In de Jaarbeursgebouwen te Utrecht zal van 28 Juni tot en met 8 Juli een tentoonstelling worden gehouden , welke een toeristisch beeld wil geven van de reis , welke Prins Bernhard maakte naar de Overzeese Rijksdelen op het Westelijk Halfrond alsmede naar de diverse landen aldaar. Het prijzenswaardige initiatief tot het organiseren van deze tentoonstelling is uitgegaan van de Utrechtse Thuisfronten die zich , niet ten onrechte , bezorgd maken over de nazorg van uit Indonesië terugkerende militairen.
Laten wij eerlijk zijn : het wordt steeds moeilijker voor terugkerende militairen om op gang te komen en zich aan te passen. De overheid laat niets onbeproefd om de moeilijkheden te verlichten , maar dit feit ontslaat het Nederlandse volk niet van de plicht om het zijne bij te dragen tot een efficiënte nazorg van gedemobiliseerden.
De grote massa heeft geen begrip van de ontzettende moeilijkheden van deze tijd en de geweldige spanningen , die er zijn rondom de ten einde lopende demobilisatie.
De Thuisfronten behoeven wij niet meer te introduceren. Het is bekend wat deze reeds hebben gepresteerd. Belangrijk is nu , wat zij in overleg met de Nationale Demobilisatie Raad in Utrecht gaan organiseren. «Met Prins Bernhard op reis» , dit is het motto van de nationale tentoonstelling , waarvan het batig saldo bestemd is voor de nazorg der uit Indonesië teruggekeerde militairen.
Maanden van harde en moeilijke voorbereidingen werden reeds tijdens de reis van de Prins getroffen en thans zijn alle mogelijkheden voor het welslagen van deze expositie aanwezig. Jhr. dr. W.J. Quarles van Ufford te Utrecht , voorzitter van het Stichtingsbestuur , vertelde ons , dat in de organisatie van de tentoonstelling zitting hebben de gezamenlijke militaire fondsen , de Thuisfronten , de Bond van Militairen uit Indonesië , het Centraal Oranje Comité en de Nationale Demobilisatie Raad. Van vele zijden is bereids grote steun ondervonden , onder meer van de Ambassades , gezantschappen en departementen. Er zijn vele werkcommissies gevormd en allerwegen heerst bedrijvigheid om de tentoonstelling tot een nationaal evenement te maken. Een economisch doel heeft de tentoonstelling niet. Op het doel van de reis van de Prins wordt ook niet ingegaan , maar alleen de reis wordt in beeld gebracht en de sfeer van de door de Prins bezochte landen zal zoveel mogelijk worden benaderd.
De artistieke leiding is in handen van de heer Bertheux te Amsterdam. Voor de inrichting van diverse stands heeft men de medewerking verkregen van bij uitstek deskundigen op het gebied van land- en volkenkunde. De Demobilisatieraad , de Thuisfronten en de Stichting Landverhuizing zullen met een stand aanwezig zijn om voorlichting te geven. Voor particulieren wordt een prijsvraag uitgeschreven voor de beste foto's , gemaakt tijdens thuiskomst van militairen uit Indonesië. Het is de bedoeling bekroonde exemplaren in een album te verzamelen en dit de Prins op zijn verjaardag ( 29 Juni ) aan te bieden. Inzendingen aan het bureau van de tentoonstelling : Jaarbeursgebouw Utrecht , telefoon 13970.
Er zullen op de tentoonstelling films worden vertoond en verscheidene attracties worden geboden. In voorbereiding zijn een gala-avond in de Stadsschouwburg , een reünie van uit Indonesië gedemobiliseerden en een emigratie-avond , een en ander met volledige medewerking van de ambassades en gezantschappen.
Op de gala-avond in de schouwburg ( 27 Juni ) wordt de reis van de Prins bezongen.
Het programma vermeldt o.m. een voordracht van een historicus over vorsten reizen , een gezongen reiskroniek en Surinaamse muziek. Het is ook de bedoeling soirée's te organiseren over de Antillen , Canada , Suriname , Mexico en Venezuela. Bij diverse instanties in den lande is grote belangstelling voor deze , in Utrecht geboren en uitgewerkte , plannen.




