
SOURCE :


SECTION :


LENGTH :


BYLINE :


DATELINE : 25 mei 1950

BODY :


HEADLINE : Centrum röntgenonderzoek te Amsterdam geopend

( Van een Amsterdamse correspondent )

In de verbouwde voormalige synagoge van de Joodse Invalide , in het gebouw van de gemeente-ziekeninrichting Weesperplein , welke thans ter beschikking is gekomen van de Amsterdamse Vereniging tot bestrijding der tbc , is gistermiddag in aanwezigheid van burgemeester d'Ailly en vele autoriteiten de afdeling massaröntgenonderzoek officieel geopend.
Door de ingebruikneming van deze inrichting is dankzij de krachtige steun van de wethouder voor de openbare gezondheid en het ziekenhuiswezen , de heer In 't Veld , een einde gekomen aan de onhoudbare toestand bij het consultatiebureau , waar vroeger het onderzoek plaats vond. Hierop wees de voorzitter van de ver. , mr. W. Bakhuys-Roozeboom in een rede , waarin hij o.a. zeide , dat thans wederom een onderzoek van het gemeentepersoneel , plus gezinsleden , in totaal 85.000 personen , plaats vindt. Er bestaat een verschil met vroeger : thans vindt er geen doorlichting plaats , maar wordt het systeem van kleinbeeldfotografie toegepast.
Hierbij behoeft niet meer in het donker te worden gewerkt en behoeft men zich niet meer te ontkleden.


Spr. wees op de grote vooruitgang , wat de behandeling van de patiënten betreft , speciaal door toepassing van geneesmiddelen als streptomycine en paraamino-salicylzuur.
Nu de gemeentesecretarie voor onderzoek aan de beurt is , zal met deze groep in aansluiting met de kleinbeeldfotografie een proef worden genomen met de b.c.g. vaccinatie. Deze ontleent haar naam aan prof. Calmetti , die 43 jaar geleden als directeur van het Instituut Pasteur , hiermede is begonnen , en later bij het Amsterdamse consultatiebureau door dr. M.R. Heynsius van den Berg is toegepast.
In navolging van hetgeen in de Scandinavische landen geschiedt , vindt deze vaccinatie tegen de t.b.c. de laatste tijd in Amsterdam op grote schaal toepassing , onder meer bij leerlingen van de 6e klassen der lagere scholen , bij pasgeboren kinderen en bij de Amsterdamse recruten.
Hoewel het sterftecijfer voor t.b.c. in 1949 lager was dan in 1939, werd het vorige jaar een zeer hoog aantal nieuwe ziektegevallen in Nederland geregistreerd , n.l. 17.000. De na-oorlogse woningtoestanden zijn een groot gevaar voor de bestrijding van deze ziekte. In Amsterdam leven 771 patiënten in een kamer met hun gezinsleden en 301 lijders moeten noodgedwongen hun bed delen met een gezond gezinslid. Werden voor de oorlog steeds ongeveer 500 Amsterdammers in sanatoria verpleegd , en bedraagt dit aantal thans 1000, toch is er nog een tekort van meer dan 300 bedden. Het Amsterdamse gemeentebestuur hoopt hierin zo spoedig mogelijk te voorzien. Men mag verwachten , dat binnen afzienbare tijd in sanatoria in Hilversum en Bennebroek de nodige uitbreiding zal worden verkregen.
Nadat dr. M.R. Heynsius van den Berg een uiteenzetting had gegeven over de wijze , waarop het onderzoek plaats vindt , begaf het gezelschap zich naar de nieuwe afdeling , waar de Amsterdamse burgemeester , de wethouders en hun familieleden zich aan een onderzoek en vaccinatie onderwierpen , waarmee deze nieuwe afdeling voor geopend werd verklaard.




