
SOURCE :


SECTION :


LENGTH :


BYLINE :


DATELINE : 24 mei 1950

BODY :


HEADLINE : Beleid in de Unie

TELEURSTELLING en beperking zijn twee kenmerken van de inlichtende nota over Indonesië , die gisteren de Tweede Kamer heeft bereikt. De teleurstelling klinkt weliswaar niet in elke regel van het Staatsstuk door , maar toch wel in zeer veel regels. Teleurstelling , omdat veel anders is gelopen dan men ten tijde van de souvereiniteitsoverdracht had verwacht of gewenst : zo de interne politieke ontwikkeling , de economie , de veiligheid , de positie van de Nederlanders , niet in de laatste plaats de Nederlandse ambtenaren , de positie van het K.N.I.L. , allemaal punten waartussen een zekere samenhang bestaat. Maar de teleurstelling is geen «concluderende beoordeling». Deze Wil de nota - een van haar beperkingen - uitdrukkelijk niet geven in de ontwikkelingsfase van dit ogenblik.
Een andere beperking is die , welke rechtstreeks voortvloeit uit het feit Van de souvereiniteitsoverdracht : de betrekkingen tussen Nederland en Indonesië zijn die tussen twee souvereine staten. Deze betrekkingen ontlenen overigens een bijzonder karakter aan het bestaan van de Nederlands-Indonesische Unie en aan de aanwezigheid van veel Nederlanders en Nederlandse belangen in Indonesië.
Maar de samenhang tussen de verschijnselen die de aandacht eisen is zo groot , dat de grenzen tussen datgene waartoe de nota zich wil beperken en het overige niet steeds even duidelijk zijn te trekken. Hetgeen de regering terdege beseft en uitdrukkelijk uitspreekt.
In het debat , dat de Kamer president morgen wil doen beginnen , zal de teleurstelling , naar wij verwachten , ook doorklinken ( en wellicht nu en dan in sterker mate dan in de nota ) . Met de beperking zal dit ook het geval moeten zijn , al zal dit sommigen misschien moeilijk vallen.
Minder dan in andere paragrafen van de nota klinkt een toon van teleurstelling in het gedeelte betreffende de samenwerking in de Unie en haar ministersconferentie. Op sommige plaatsen , bijv. waar sprake is van het buitenlandse beleid der Uniegenoten , is de toon zelfs bijna opgewekt , maar tevens getuigend van werkelijkheidszin.
Deze werkelijkheidszin komt in het bijzonder tot uiting waar wordt geconstateerd , dat Nederland nu eenmaal Westers is en Indonesië Aziatisch.
De ministersconferentie heeft zich uitgesproken over de politiek ten aanzien van Zuid-Oost-Azië en wel in de zin van streven naar en medewerken aan politieke rust en grotere welstand in dat deel van de wereld. Zuid-Oost-Azië is het grote verband waartoe Indonesië behoort. Wij zouden hieraan willen toevoegen : als eenzelfde eensgezindheid ook mogelijk zou blijken met betrekking tot de grote verbanden , waarbij de andere Uniegenoot rechtstreeks betrokken is , zal er nog meer reden tot voldoening zijn.
Hoe opgewekt de beschouwing over de samenwerking in de Unie hier en daar klinkt , aan het slot zegt de regering , dat de vraag «gerechtvaardigd schijnt» , of deze ontwikkeling zich zal voortzetten. Want «bij bepaalde groeperingen» in Indonesië bestaat vooralsnog voor een samenwerking met Nederland in Unieverband «weinig of geen principiële geneigdheid». Voorzichtig gekozen en veelzeggende woorden.


( deel mist )

als men iets wil ondernemen tegen het veronachtzamen van het zelfbeschikkingsrecht , zal men stappen moeten doen op internationaal niveau. Die weg heeft ook mr. Oud gewezen , toen hij deze gedachte in de vorm van een wetsartikel goot dat hij , door niemand weersproken , aan de wet op de souvereiniteitsoverdracht deed toevoegen.
Ook op dit wetsartikel beroept de regering zich thans. Zij verklaart «de onder de gegeven omstandigheden geëigende stappen» reeds te hebben genomen.
Zij vermeldt er niet bij in welk stadium deze stappen verkeren. De eerste stap behoort volgens bedoeld wetsartikel immers te zijn : overleg met de regering der V.S.I. Daarna pas kan men stappen doen bij de UNCI of bij «een ander orgaan der Ver. Naties». Wij weten nog niet , hoe ver de regering met deze procedure is gevorderd. Evenmin vermeldt zij , of zij zich tot de UNCI dan wel tot «een ander orgaan» heeft gewend ( of zal wenden ) .
Misschien zal daar in het komende Kamerdebat meer van blijken. Stellig en terecht zal in dit debat aan het zelfbeschikkingsrecht ruime aandacht worden geschonken. De Kamer zal zich daarbij , zo mag men verwachten , een oordeel willen vormen over de vraag , of de regering te rechter tijd en op de juiste wijze haar stappen heeft ondernomen. Een kwestie van buitenlands beleid ; en dit beleid heeft Nederland te bepalen als Uniegenoot , dus met inachtneming van zijn positie in de Unie en met afweging van de belangen van de Unie en van haar delen.
Ziet men de beperking van de nota en van het debat in dit licht , dan zal men zich er niet al te zeer door belemmerd hoeven te voelen.




