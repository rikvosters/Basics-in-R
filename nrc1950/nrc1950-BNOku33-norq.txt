
SOURCE :


SECTION :


LENGTH :


BYLINE :


DATELINE : 23 mei 1950

BODY :


HEADLINE : Die Waghespelers. « Jazz» van Marcel Pagnol

( Van onze medewerker voor toneel te Utrecht ) .


Het programma vertelde , dat de vertoning van « Jazz» van Marcel Pagnol door het Veritas-Toneelgezelschap Die Waghespelers te Utrecht een Nederlandse première was. Wij menen ons echter een voorstelling van dit zelfde stuk door Groningse studenten te herinneren , welke in 1936 is gegeven.
Na de vertoning door Die Waghespelers kunnen wij ons indenken , dat het beroepstoneel dit stuk niet op zijn repertoire heeft genomen. Van de waarde ervan zijn wij althans niet overtuigd geraakt. Toch moet het voor een studentengezelschap en een wetenschappelijk georiënteerd publiek zekere bekoring hebben , omdat het in een universitair milieu speelt en moderne problematiek in een ietwat experimentele vorm vertoont.
De betrekking van de hoogleraar tot de wetenschap is het centrale probleem evenals de betrekking van de hoogleraar tot zijn studenten , in het bijzonder tot één vrouwelijke studente , die uit medelijden en vertedering voor de zoveel oudere man bijna de vergissing begaat haar jeugd aan hem te verbinden. Blaise , de hoogleraar , wordt telkens geconfronteerd met zijn eigen jeugd , gepersonifieerd in een geestelijke verschijning , welke niet helemaal geestelijk blijft.
Een regisseur , die over bredere ervaring en meer psychologisch inzicht beschikt , zou dit stuk waarschijnlijk een sterkere fundering gegeven hebben dan nu het geval was. Het werd thans een weinig boeiende geschiedenis , waarbij Blaise door een grote mate van luidruchtigheid en snauwerigheid allerminst de sympathie won , welke hem toch door de schrijver zal zijn toegedacht.
Voor de rol van de Jonge Man ( de jeugd verschijning van Blaise ) hebben wij alle respect ; de regisseur Albert Welling had hiermee een zeer goede greep gedaan. Maar ook kleinere rollen kregen reliëf , zoals de figuur van de decaan , de bode van de faculteit en Melanie , de huishoudster. Jammer genoeg ging er van het jonge meisje Cécile , op wie de professor verliefd is , weinig suggestie uit.
Zowel de commissaris der Koningin als de rector magnificus woonden de voorstelling bij , waaraan de feestelijke huldiging aan het slot geenszins ontbrak.








