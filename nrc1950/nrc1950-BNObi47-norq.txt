
SOURCE :


SECTION :


LENGTH :


BYLINE :


DATELINE : 5 april 1950

BODY :


HEADLINE : SCHOENEN en nog eens schoenen

WE hebben dezer dagen twee en een half uur naar schoenen zitten kijken en de overtuiging gekregen , dat de Nederlandse schoenfabricanten goede zakenlieden zijn en goede organisatoren bovendien. Want met de schoenenshow die voor de pers , voor winkelpersoneel en voor leerlingen van de Academies voor Beeldende Kunsten in het Kurhaus werd gehouden , heeft men in ieder geval wel bereikt dat een herinnering aan «de schoen» een paar dagen zal blijven hangen in het geheugen van de talrijke toeschouwers.
De belangrijkste Nederlandse schoen fabrikanten hebben zich aaneengesloten en het «Modecentrum» opgericht.
Bij dit Modecentrum zijn bovendien aangesloten lederimporteurs , fabrikanten van damestassen enz. Het resultaat is , dat men nu nog bij uitzondering , maar inde toekomst steeds meer en beter , schoenen zal kunnen kopen van hetzelfde leer en in dezelfde kleur als bijvoorbeeld de tas en de handschoenen. Reeds bij de bespreking van een soortgelijke show die dit najaar gehouden is , hebben wij hierop de aandacht gevestigd.
Wat brengen de schoenfabrikanten ons dit voorjaar ? Het is een vraag die in het kort te beantwoorden is : veel platte hakken in allerlei modellen en soorten en veel suède. Kennelijk heeft hier de vraag van het Nederlandse publiek de soort van het aanbod bepaald.
Over de modellen zijn geen opvallende nieuwtjes te melden. De leest is niet veranderd , de hakken ( in Nederland ) zijn nog dezelfde. De kleuren zijn , evenals dat in het vorige seizoen het geval was , aangepast aan de kleuren in de textielmode : zwart ,
marine , grijs , ( dat nu gelukkig veel minder koud en dood van kleur was ) wit en enkele felle kleuren als groen en rood. Verder natuurlijk bruin en die moeilijk te omschrijven kleur die tussen reebruin en roodbruin ligt of om precies te zijn : de tint heeft van mooi rood haar.
Deze show was bedoeld om voorlichting te geven aan de pers , aan het verkopend personeel en aan de a.s. mode-ontwerpers , die opgeleid worden aan de verschillende Kunstacademies.
Door deze mensen moet dan de voorlichting aan het publiek tot stand komen. Ik kreeg echter heel sterk de indruk , en die werd later bevestigd door een van de leiders van de show ,
dat de rollen omgekeerd zijn en dat het schoenen kopende publiek het karakter van de Nederlandse schoenen heeft bepaald. Voorlichting wordt dus beperkt tot het gebied van kleurkeuze of combinatie-mogelijkheden. Maar misschien komen we nog eens zo ver dat de goede fabrikanten en hun ontwerpers de smaak van het publiek zullen leiden. Misschien zullen dan de sportieve , te zware schoenen verdwenen zijn die , al zijn ze nog zo mooi ,
niet passen bij een luchtige zomerjurk en eigenlijk bij geen enkele jurk en zullen we ze alleen nog zien bij een gezellige ruige swagger of een wandelcostuum. Misschien zal dan het opdringerige wit verdwenen zijn uit de stadsstraten en zich hebben teruggetrokken op boulevards en in vacantie-oorden. En misschien stelt u dan niet meer de eis , dat èlk paar schoenen dat u bezit , geschikt moet zijn om er uren in te lopen. Misschien...
GRADA.




