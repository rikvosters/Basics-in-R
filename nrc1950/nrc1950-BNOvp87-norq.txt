
SOURCE :


SECTION :


LENGTH :


BYLINE :


DATELINE : 24 mei 1950

BODY :


HEADLINE : De rede van Koningin Juliana aan het banket te Parijs

Mijnheer de President , Uw zo wijze en zo hartelijke woorden , waarmee U mijn man en mij heeft begroet , geven ons het waarachtige gevoel van welkom te zijn , en wij zien er de uitdrukking in van de waardevolle vriendschap , die Frankrijk voelt voor Nederland.
Deze vriendschap is even oud als levend en vitaal en wij hebben haar ondervonden in de ontroerende ontvangst , die Parijs ons vandaag geboden heeft.
Persoonlijk word ik , door de naam , die mijn familie draagt , en doordat zij het nageslacht vormt van uw Gaspard de Coligny , steeds levendig herinnerd aan het mooie van deze aloude banden en aan de verantwoordelijkheid , die deze mij opleggen.
De voorbeelden , die U noemt van zoveel beroemde Fransen , die zich in Nederland thuis voelden , kunnen worden aangevuld door een reeks van vooraanstaande Nederlanders , die hun tweede vaderland in Frankrijk vonden. Vele van onze kunstenaars en geleerden voelen zich zo niet broeders , dan toch volle neven van hun Franse collega's. Frankrijk is voor ons steeds geweest als een zuster , aan wier lippen we vaak gehangen hebben en die ons zoveel genot verschaft heeft.
In het jongste verleden hebben de zonen van Frankrijk op onze grond gestreden in onze gemeenschappelijke strijd voor de vrijheid. Diegenen van mijn landgenoten , die aan de vijandelijke bezetting trachtten te ontkomen om de vrije wereld te bereiken , zullen voor altijd in dankbaarheid aan hun Franse vrienden terugdenken , die hen onderweg geholpen hebben met inzet van hun eigen leven. De veelvuldige proeven van onze geestelijke verwantschap , onze culturele , economische en politieke banden vinden tegenwoordig hun neerslag in een overvloedige oogst van verdragen en overeenkomsten , die even zoveel blijken zijn van de rijkdom van onze vriendschap voor elkaar.
Zij vormen het begin van verwezenlijking van oude idealen van een regionale organisatie onder de wereldorganisatie gedragen door de Ver. Naties. Europa is , naar wezen en naar mogelijkheid , een broederschap. Maar in iedere familie kent men , als de leden nog jong zijn , tijden van onenigheid en zo'n strijd lijkt op het ogenblik zelf van allesbeheersend belang. In werkelijkheid echter zijn ze op elkaar aangewezen. En er komt een ogenblik , waarop ze dit wilde stadium , dat bij het opgroeien hoort , achter zich laten en zich rekenschap gaan geven van hun eenheid tegenover de buitenwereld. Steeds is er te veel gevraagd , te veel geëist en te veel uit 't oog verloren , dat er zonder inspanning een natuurlijk evenwicht zou kunnen bestaan tussen de volken zowel als tussengroepen en enkelingen.
Onze generatie kan een ontredderde wereld niet bij toverslag in orde brengen.
Maar wat wij nodig hebben is een houding , die vrij is van de beperkingen vaneen bekrompen verleden , en de moed om opnieuw te beginnen.
De stoutmoedige voorstellen , onlangs door Frankrijk gedaan , kenmerken zich door die geest van oorspronkelijkheid en van bereidheid tot offer , die noodzakelijk is om het nieuwe Europa geboren te doen worden , als deel van een betere wereld.
Dat Europa zal een waar tehuis zijn voor zijn grote familiekring - en ( laat ons nooit ophouden het te hopen ) - zelfs voor zijn verloren zonen , en zal openstaan voor al zijn vrienden. Zekere opofferingen zijn tot een absolute actualiteit en noodzaak geworden.
Zonder deze zullen we nooit dat levendige en zich uitbreidende economische leven meemaken , noch die veiligheid , - of liever die welvaart en die vrede - , die nodig zijn om te kunnen voortbestaan.
Een sombere wolk is nog niets anders dan een sombere wolk - en als zodanig kan hij met succes worden veranderd in zijn tegendeel. De volharding , waardoor gij Uw inzichten hebt gehandhaafd en ze U steeds weer tot ideaal hebt gesteld , heeft er belangrijk toe bijgedragen die dingen voorbij te streven , die nu tot verleden zijn geworden. Wanneer een volk de overwinning behaalt in zijn beproevingen , laat het deze achter zich.
Waar Frankrijk en Nederland niets te vrezen hebben van mislukkingen in het verleden , daar hun strijd is omgezet in een hechte en diepe hervormingskracht , zullen deze beide landen op gelijkwaardige wijze samen optrekken , in de geschiedenis die komen gaat.
Zij zullen de vrijheid van de Westelijke volken bestendigen en tegenover West en Oost de enig mogelijke oplossing plaatsen , - die van de vrede.
Deze moet er komen door begrip voor de ander , en erkenning van wederzijdse nood en van de zware tegenwoordige beproeving van elkander te vrezen.
Dan zal deze hervormingskracht zich vernieuwen in het verheven besef , dat de mens nooit de mens kan vermijden en dat juist de ontmoeting voert tot oorlog of tot vrede.
Frankrijk en Nederland hebben een diepere verbondenheid bereikt dan zo oppervlakkig schijnt. En dit ligt in de drang naar vrijheid : een vrijheid die geen ongebondenheid meevoert ,
want dat is een fakkel , die spoedig uitdooft , maar die een drang is , die tot zuivere vrijheid leidt , terwijl veel wat oud en versleten is , als overbodig verdwijnt.
Hierin vinden en eerbiedigen de beide volk en elkaar. De wederzijdse hulpvaardigheid zal vanuit deze vrijheid voorzeker de enige en juiste vriendschap in standhouden , en deze zal een gemeenschappelijke basis van samenwerking worden , mocht ooit het vrije Europa zich opnieuw door machten van bezetenheid naar een nieuwe ramp gedreven voélen.
Uw landgenoten , die zoveel doorstonden ter wille van deze vrijheid , zullen vanzelfsprekend in Nederland een waardering vinden , die niet aan de oppervlakte maar in de diepte gelegen is , omdat die uitgaat van de pioniersgeest : gebonden in vrijheid door vrijheid.
Ik drink op Uw geluk , Mijnheer de President , op dat van onze beminnelijke gastheer en gastvrouw , de heer en mevrouw Auriol , en opdat van geheel Frankrijk.
Als we onze welwillendheid beperken , zoals dit glas deze wijn , dan zullen we resultaten krijgen , die beperkt worden door een glas. Als we de wijn laten uitvloeien , beslaat dit een grote uitgestrektheid. Als onze welwillendheid niet wordt verkleind door de listigheid van beperking , maar al haar mogelijkheden ontvangt , kunnen de resultaten weergaloos zijn.
En ik drink op het onsterfelijke Frankrijk , op de welvaart en het geluk van onze geliefde zuster Frankrijk , die altijd haar buren bestraald heeft en die thans draagster is van creatieve gedachten.








