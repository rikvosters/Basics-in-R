
SOURCE :


SECTION :


LENGTH :


BYLINE :


DATELINE : 23 mei 1950

BODY :


HEADLINE : De Nederlanders verantwoordelijk gesteld voor toestand op Ambon. Soukomil vertelde leugens

De Indonesische minister van defensie te Djakarta heeft verklaard , dat de Nederlanders verantwoordelijk zijn voor het ontstaan van de republiek Zuid-Molukken.
Gewapende troepen onder verantwoordelijkheid van het Nederlandse leger en de Nederlandse regering zouden een aantal politici gedwongen hebben de republiek Zuid-Molukken uit te roepen. Deze gewapenden zouden voorts arrestaties en moorden gepleegd hebben en een aantal Indonesiërs , dat Ambon wenste te verlaten , gedwongen hebben aldaar te blijven. De verklaring vervolgt : «De leidende figuur was de Indonesiër Soumokil , die volgens gegevens genaturaliseerd Nederlander is en die in een Nederlands legervliegtuig naar Ambon werd vervoerd , nadat hij te Makassar handelingen tegen de wet had verricht. Op Ambon vertelde hij leugens , zo zeide hij o.a. dat de Nederlandse regering evenals Australië en Amerika achter de beweging stonden. Na de proclamatie hebben de Nederlandse regering en het commando van de Nederlandse troepen de KNIL-troepen nog niet onder discipline kunnen terugbrengen. Ook de Nederlandse regering is mede-verantwoordelijk.
De verantwoordelijkheid van de Nederlanders wordt veroorzaakt door het feit , dat Soumokil met een Nederlands vliegtuig naar Ambon werd overgebracht en dat de Nederlandse legerleiding niet in staat was de troepen onder bevel te houden.
Bovendien heeft de Nederlandse koloniale regering de anti-nationale gevoelens onder de Ambonese soldaten steeds aangewakkerd. De Nederlanders hebben in dit land krachten opgewekt , die zij niet konden bedwingen ,
waaruit lijden voor het Indonesische volk ontstaat » , aldus de verklaring.


Opheldering verzocht

Naar aanleiding van deze verklaring vernam Aneta van de zijde van het Nederlandse Hoge Commissariaat , dat men aldaar deze mededelingen met verwondering heeft vernomen , daar zij geheel in gaan tegen geest en inhoud van het bij voortduring ter zake gevoerde overleg tussen het Hoge Commissariaat en de regering der V.S.I.
De Nederlandse Hoge Commissaris heeft zich dan ook tot de minister van defensie gewend met een verzoek om opheldering omtrent bedoelde mededelingen.




