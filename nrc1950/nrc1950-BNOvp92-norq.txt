
SOURCE :


SECTION :


LENGTH :


BYLINE :


DATELINE : 25 mei 1950

BODY :


HEADLINE : Bevin is niet van zins zich naar Pekings voorwaarden te voegen. Doch hij wijst critiek op erkenning van Mao af

( Van een medewerker )

LONDEN , 25 Mei.


Het Lagerhuis heeft gisteren over de situatie in Z.O. Azië gedebatteerd , waarbij een grote mate van overeenstemming tussen regering en oppositie aan het licht kwam. Men is het eens over de noodzaak van een verdere coördinatie van de politiek van alle regeringen , die in dat gebied het gemeenschappelijk belang hebben de Russische penetratie tot staan te brengen.
Punten van verschil zijn , dat de oppositie over het algemeen het tijdstip van de erkenning van het communistische China niet bijzonder gelukkig vindt gekozen en dat zij meent , dat de regering nog meer aandacht aan de militaire situatie in Malakka moet besteden.
Het meest de aandacht trok in de rede van Bevin een passage , waarin de minister op de hem karakteristieke wijze van zijn onderwerp en manuscript afdwaalde en de situatie te Berlijn ter sprake bracht.
Eden had erop gewezen , dat in Z.O.-Azië het probleem van veiligheid nauw met dat van het economische bijstand was verbonden. Bevin was het daarmede eens , doch vroeg zich af ,
hoe men veiligheid verkreeg en wees op de nieuwe factor , die door Rusland in het geding werd gebracht , nl. het gebruiken van burgeroorlog als een instrument van buitenlandse politiek.
Dat was indertijd in Griekenland gebeurd en gebeurt thans in Indo-China.
In dit verband wees Bevin op de nota's , die daags tevoren aan Rusland zijn gericht over het herbewapenen van Oost-Duitsland. Hij meende , dat de ontwikkeling daar van betekenis was.
«Het hoeft geen oorlog met ons te betekenen , - geen uitdaging tot ons direct als een staat -, maar het kan een poging zijn om deze macht te gebruiken in een zeer meedogenloze burger oorlog en wij hebben deze ontwikkeling met de grootste oplettendheid gade te slaan».
«Als men de wereldkaart bekijkt , beseft men hoe lastig het zou zijn , als men een grote burgeroorlog in Indo-China en een in Europa had» , vervolgde Bevin. «Dat kon voor de rest van de wereld inderdaad bijzonder onaangenaam zijn.» Zelf had hij gedacht , bekende Bevin , dat de Russen iets zouden beginnen , toen de blokkade van Berlijn een aanvang nam. Hij veronderstel de dat de Russen het probleem opnieuw hadden bestudeerd en thans een nieuwe tactiek en nieuwe methoden zouden proberen. Doch er waren tekenen , dat «onze Russische vrienden» niet tevreden waren met de resultaten , die zij hadden bereikt en daarom , besloot Bevin deze uitweiding , «is het onze taak , onze positie in het Verre Oosten ( hij bedoelde kennelijk zowel Zuid-Oost-Azië als het Verre Oosten ) , te versterken.» Over de conferentie te Sydney kon Bevin niet veel naders vertellen , omdat hij de volledige rapporten nog niet had ontvangen. Hij bepaalde zich dus tot een compliment aan het adres van Australië en hoopte , dat , net zoals Canada de functie van een brug in het Noord atlantische gebied voor de betrekkingen met de Verenigde Staten had gevormd , Australië een dergelijke rol in de Stille Oceaan zou vervullen.
Bevin verdedigde zijn advies aan het kabinet om de nieuwe regering van China in Januari j.1. te erkennen ,
doch maakte het eveneens duidelijk , dat Engeland niet van zins was , om het uitwisselen van diplomatieke vertegenwoordigers van het vervullen van door China nader gestelde voorwaarden - als daar is de houding van Engeland in de Veiligheidsraad ten aanzien van het toelaten van een nieuwe Chinese afgevaardigde - afhankelijk te maken.
Aan het adres van Frankrijk was kennelijk de opmerking bedoeld , dat als alle regeringen , die in Z.O.-Azië geïnteresseerd waren , een gemeenschappelijke politiek ten opzichte van het nationalisme zouden zoeken te vinden , die politiek dan het best gebaseerd kon worden op de politiek ,
die Engeland in India , Pakistan en Birma had gevolgd.




