
SOURCE :


SECTION :


LENGTH :


BYLINE :


DATELINE : 6 april 1950

BODY :


HEADLINE : Het taxi-vraagstuk in de residentie

( Van onze correspondent ) .


DEN HAAG. 5 April.


Het taxi vraagstuk in Den Haag is iets nader tot zijn oplossing gekomen. B. en W. hebben bij de raad een ontwerpverordening op het huurautobedrijf ingediend. Dit ontwerp zal op 17 April behandeld worden.
Volgens het ontwerp zal een scherpe scheiding gemaakt worden tussen het stationeerbedrijf en de verhuur van personenauto's. Voorts zullen de Hagenaars een taxi slechts kunnen bestellen via een telefooncentrale. De exploitanten van één wagen zullen zich moeten verenigen tot bedrijven van ten minste tien wagens.
Ofschoon de Haagse gemeenteraad herhaaldelijk heeft aangedrongen op een nieuwe taxiverordening , heeft het lang geduurd , voordat het ontwerpverordening tot stand kwam. De speciale commissie , onder voorzitterschap van jhr. D. J. de Graeff heeft geadviseerd om aan het stationeerbedrijf in de grote stad de belangrijkste plaats te geven.
Voor bijzondere ritten ( huwelijken , sightseeing etc. ) zal het luxeverhuurbedrijf gehandhaafd kunnen blijven.
Op de standplaatsen zal steeds de voorste taxi op telefonische oproep moeten voorrijden. Voorkeur voor een bepaalde onderneming zal dus voortaan zijn uitgesloten. Bestellingen per telefoon krijgen voorrang boven het normale straatvervoer.
Met de inrichting van een telefooncentrale zal nog een jaar zijn gemoeid.
Voor de exploitatie van de telefooncentrale zullen de ondernemers een stichting in het leven moeten roepen.
Gebruik van een mobilofooninstallatie is niet mogelijk geoordeeld , omdat de ondernemers de financiële lasten daarvan niet zouden kunnen dragen.
Er wordt een bindend tarief voorgesteld , dat echter niet voor het luxeverhuurbedrijf zal gelden. Tevens wordt voorgesteld in beginsel tot bedrijfssluiting over te gaan : ook wordt aan de ondernemers een combinatieplicht opgelegd.
Thans worden ongeveer 410 taxi's geëxploiteerd , waarvan vier ondernemers meer dan twintig wagens in dienst hebben en de overigen minder. Ondernemingen , die minder dan tien taxi's exploiteren , zullen niet meer voor een vergunning in aanmerking komen.




