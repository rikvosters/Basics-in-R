
SOURCE :


SECTION :


LENGTH :


BYLINE :


DATELINE : 23 mei 1950

BODY :


HEADLINE : Duits schrijversfeest aan de Donau. Gebrekkig verband met buitenlandse litteraire stromingen

Inzigkofen , 21 Mei.


TE Inzigkofen , een klein dorpje aan de Donau in Zuid-West Duitsland hield de Gruppe '47 deze week een zogenaamde Tagung. De leiding berustte bij Hans Werner Richter , wiens roman Die Geschlagenen vorig jaar in München uitkwam. Op het ogenblik verschijnen vertalingen o.a.
in Frankrijk , Engeland en Amerika.
De Gruppe '47 is een verband van voor het merendeel jonge schrijvers , dat uit de bijzondere omstandigheden in het Duitsland van na de oorlog is ontstaan.
Het omvat schrijvers van uiteenlopende richting en gezindheid , die niet over een eigen tijdschrift beschikken en in deze halfjaarlijkse bijeenkomsten een middel gevonden hebben om van gedachten te wisselen over het werk dat zij bezig zijn te schrijven. Het verband is tamelijk los en het zou , geloof ik , uiteenvallen wanneer deze groep werkelijk een tijdschrift bezat. De verschillen in levensbeschouwing en stijl zouden dan te duidelijk aan de dag treden. Nu blijft deze eenheid gehandhaafd door een atmosfeer van persoonlijke vriendschap en een gemeenschappelijke liefde voor de literatuur.
Behalve schrijvers bevonden zich in het gezelschap enkele uitgevers , op zoek naar nieuwe auteurs , een paar journalisten , en twee of drie gasten , onder wie de bekende emigranten-auteur Hermann Kesten. De Tagung werd gehouden in een middeleeuws klooster , dat tot het bezit van een zijtak van het Hohenzollernhuis behoort.
De deelnemers sliepen in cellen en misschien school er een diepe symboliek in het feit dat men deze kleine , witgekalkte vertrekjes , vanwege de lage deuren ,
slechts bukkend kon binnengaan of verlaten.
Een andere uitnodiging tot versterving lag in het ontbreken van bedkussens , zodat men aan het einde van iedere lange vermoeiende dag het hoofd op een harde peluw moest neerleggen.
Afgezien daarvan was alles vrolijk en opgewekt , in overeenstemming met de lente , die haar mooiste vruchtbomen en bloemen rondom het klooster had uitgestald.
De werkwijze was als volgt. Een schrijver las uit zijn eigen werk voor en daarna volgde de critiek , waaraan ieder mocht deelnemen. Menige onverschrokkene , die op de voorleesstoel had plaats genomen ,
werd na een kleine pauze , waarin de critici wat op adem konden komen , eenvoudig afgeslacht. Ik heb mij er over verwonderd , dat men in zijn critiek zo ver durfde gaan. Het gebeurde dat er onder het voorlezen reeds met de duim naar beneden werd gewezen , ten teken dat de schrijver met zijn onzin moest ophouden.
Voor zover ik beoordelen kon , werd deze critische onbeleefdheid ook door de slachtoffers op prijs gesteld. Zelden werd de stemming bedorven of heerste er een sfeer van afgunst en geprikkeldheid , zoals wij die maar al te goed uit de artistieke kringetjes en samenkomsten kennen. Niet iedereen las overigens zijn beste werk voor. Sommigen kwamen juist met fragmenten , waarover zij zelf in onzekerheid verkeerden , teneinde door de algemene critiek te worden ingelicht. Men kan deze Tagungen dan ook niet met onze tijdschriften vergelijken.
Zij hebben een geheel ander doel. Hier bevinden wij ons nog slechts in het voorportaal der publiciteit.
De algemene indruk , die ik van het voorgelezene kreeg , was een beetje verward.
De oorlogservaringen en de Duitse na-oorlogse problematiek vormden , zoals wel vanzelf spreekt , nogal eens stof voor roman , verhaal of gedicht. Toch bestond er een zekere afkeer voor het sensationele en dikwijls sentimentele karakter van dit soort literatuur beoefening. Men is de z.g. Shock-literatuur moe. Zij herinnert te zeer aan het verleden en opent geen nieuwe gezichtspunten. Verscheidene critici wezen ook op het gevaar van het provincialisme , zoals dat tot uiting kwam in de nieuwe roman van Kramer-Badoni , die met zijn debuut Die grosze Trift naam heeft gemaakt.
Dit provincialisme wordt door de algemene politieke situatie en de geographische verdeeldheid van Duitsland nog in de hand gewerkt. Het culturele centrum van een hoofdstad ontbreekt , met zijn corrigerende invloed op allerlei sentimenten die in heidelandschappen of korenvelden doodlopen. Verder werden de toehoorders nog al eens vergast op z.g.
experimentele literatuur , surrealistische stijl proeven , waarvan Hermann Kesten de achterlijkheid aantoonde. Duidelijk werd hoe gebrekkig in Duitsland nog altijd het verband is met de grote litteraire stromingen uit de wereldliteratuur.
De meesters van dit litteraire tornooi , waaraan een prijs van 1000 DM. was verbonden , waren Hans Jürgen Soehring en Günther Eich. De eerste debuteerde enkele jaren geleden met een bundel novellen , Cordelia , die op zijn minst twee meesterstukken bevat. Een van deze verhalen , Sektion , uit protest geschreven , naar Soehring mij vertelde , maakte het hele genre van de Heimkehrer-literatuur , voor mijn gevoel , overbodig.
Datzelfde deed zijn novelle Schnitt in die Natur voor de regionalistische literatuur. In Inzigkofen las Soehring een kort verhaal en fragmenten uit twee nog ongepubliceerde romans voor , waarvan er één , Casa Ducate , als Sonderheft in Die Neut Rundschau wordt afgedrukt. Soehring is zonder twijfel een meesterlijk stilist. Zijn werk heeft grote kracht en spanning ,
niet het minst door een sterke weltmannische ironie. Algemene en persoonlijke problematiek houden elkaar in een soms uiterst gevaarlijk evenwicht.
Aan het eind van de Tagung ontving Günther Eich , na een stemming , waaraan alle aanwezigen mochten deelnemen , de prijs van de Gruppe '47. Günther Eich ,
een reeds 43-jarige dichter , is in het buitenland nog weinig bekend. Zijn belangrijkste dichtbundels. Die abgelegenen Gehöfte en Untergrund-bahn , verschenen na de oorlog. Zijn werk sluit aan bij de grote Duitse traditie ,
die tot op Höderlin teruggaat. Als zovele dichters is hij daar evenwel niet in blijven steken. Hij is er in geslaagd een modern levensgevoel , zonder sentimentaliteit ,
maar met een grote gevoeligheid in een zeer persoonlijke taal tot uiting te brengen. Zijn werk vertoont karaktertrekken die mij aan Achterberg herinnerden. De gedichten , die hij op deze Tagung voorlas , zullen eveneens in Die Neue Rundschau verschijnen.
Tot slot moet ik nog noemen Walter Jens , een jonge privaat-docent uit Tübbingen.
Zijn roman Nein , die Welt der Angeklagten , reeds in het Frans verschenen , bezorgde hem de roep van de Duitse Norman Mailer te zijn. Op de tweede dag maakte de uitgever Kurt Desch uit München de instelling van een René Schickele-prijs bekend , bestemd voor de in het Duits geschreven roman van een jonge auteur , onverschillig of deze in Duitsland zelf. Oostenrijk. Zwitserland leeft , of geëmigreerd is. Deze prijs ,
die de bedoeling heeft de Duitse literatuur uit haar isolement te bevrijden en een brug te slaan met het buitenland ,
kwam tot stand door het initiatief van Hermann Kesten , Alfred Neumann. Thomas Mann. Annette Kolb en Ernst Pentzold ,
die tevens de jury vormen. Buitenlandse uitgevers , onder wie Allert de Lange te Amsterdam , hebben zich bereid verklaard de bekroonde roman in vertaling uit te geven.
De Tagung werd besloten met een feestje in de dorpsherberg , waarheen de schrijvers en schrijfsters zich met hun gasten , een beetje moe en duizelig van de literatuur en de wijn begaven. In de schemering maakten de vruchtbomen en de witte of gele dorpshuizen de indruk van suikergoed te zijn. Juist op dat ogenblik begon een ware meikever-invasie. In de stilte van de avond hoorde men de insecten in groten getale tegen de leien dakpannen ketsen. Het schrijversfeest werd er niet door verstoord , evenmin als het klooster , dat het gedruis van de afgelopen dagen reeds weer geheel van zich had afgeschud en dat met zijn kerkje en verwilderde begraafplaats nog nauwelijks aan Möricke of Eichendorf toe scheen te zijn.
ADRIAAN MORRIËN.




