
SOURCE :


SECTION :


LENGTH :


BYLINE :


DATELINE : 6 april 1950

BODY :


HEADLINE : Jeugd ontdekt de schilderkunst

( Van een correspondent ) .


«Haagse jeugd ontdekt de schilderkunst» zou de naam kunnen zijn van de prijsvraag , welke de directie van het Mauritshuis heeft uitgeschreven. Dagelijks kan men groepjes scholieren , met in de hand de circulaire met detailfoto's , door het museum zien dwalen. Deze details moeten zij thuis zien te brengen in een van de twintig schilderijen , waaruit zij zijn genomen. Bij het ontwerpen van de prijsvraag heeft het bepalen van de «moeilijkheidsgraad» nogal wat hoofdbrekens gekost. De organisatoren waren namelijk bang , dat het gevraagde te moeilijk zou zijn , doch tot op heden - de prijsvraag is reeds veertien dagen opengesteld - valt het reusachtig mee.
Men staat soms versteld , hoe snel de jongelui de juiste schilderijen hebben gevonden. Het is de schoolgaande jeugd ,
die voor de prijsvraag het museum bezoekt en het is dus begrijpelijk , dat er ook «gespiekt » wordt. Doch over het algemeen vallen deze onregelmatigheden wel mee. Er wordt natuurlijk op gelet.
Merkwaardig is , dat soms ouders hun kinderen naar het museum vergezellen.
Wellicht is het nieuwsgierigheid , die hen hiertoe aanzet , doch het valt toe te juichen , dat mensen , die wellicht niet zo gauw tot een bezoek aan het Mauritshuis zouden komen , nu op deze manier de schilderstukken van onze grote meesters onder het oog krijgen.
De resultaten kunnen tot nu toe zeer bevredigend genoemd worden. Reeds een 1300-tal leerlingen bezocht het museum.
Met de Paasvacantie verwacht de directie natuurlijk de grootste toeloop.
Men is van mening , dat dit experiment - want als zodanig was het opgezet - een succes zal worden. Dit zal een stimulans zijn om een volgende maal wederom een wedstrijd op dit gebied te organiseren. Misschien laat men dan de bezoekers in opstelvorm hun mening weergeven.






