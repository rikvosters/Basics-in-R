
SOURCE :


SECTION :


LENGTH :


BYLINE :


DATELINE : 17 juni 1950

BODY :


HEADLINE : Holland Festival. Nederlandse Opera geeft «Oberon». Première onder Monteux te Amsterdam

( Van onze Amsterdamse muziekmedewerkster )

HET was een stoutmoedig plan van de Nederlandse Opera om Webers «Oberon» te willen geven.
Immers na de eerste successen in Londen , toen Weber zelf nog dirigeerde ( in 1826 ) , heeft het werk nergens répertoire kunnen houden. Het libretto van de Engelsman Planche is te gebrekkig , en de muziek helpt ons daar niet genoeg overheen.
De gegevens , vervat in de ouverture , - elke concertbezoeker kent haar - zijn mooi , en wanneer wij ze in de loop van de avond opnieuw horen , vallen ook niet tegen , doch zij zijn te gering in aantal om de rest , al het daartussen liggende , dat onbeduidend is , in evenwicht te houden. Vermoedelijk zijn er twee redenen geweest die de Ned. Opera hebben doen besluiten dit stuk te kiezen.
Ten eerste : de directie van onze operainstelling houdt van kijkspelen , en wat is dankbaarder voor een decorateur en een costuum-ontwerper dan Bagdad en Tunis en Middeleeuwse sagen-figuren ?
Ten tweede : de beide hoofdrollen konden uitstekend worden bezet. Een derde reden is misschien nog dat deze fantasterij tot de andere première die wij te wachten hebben , de tragische opera «Philomela» ,
een merkwaardig pendant vormt.
Heeft de toeschouwer een zekere hoeveelheid geduld en een kinderlijk gemoed - want werkelijk , de muziek heeft soms iets weg van een kinderoperette - dan zal hij bij «Oberon» zijn avond wel met genoegen doorbrengen. Gré Brouwenstijn zingt Rezia , die haar geliefde Huon na verschillende hachelijke avonturen herkrijgt ,
met haar gave geluid en knappe techniek , zoals men het zich niet beter denken kan. Met haar grote aria : «Mein Huon» verwierf zij uitbundig succes.
Vroons is de dappere en trouwe Huon , die zich handig door sommige zeer moeilijke passages heenslaat. De dienares Fatime wordt gespeeld door Anna Pollak , die verbonden is aan Sadler Wells. Zij heeft een klankrijke , zeer sympathieke alt. Haar adorateur Scherasmin wordt genoeglijk ten tonele gebracht door Jos.
Burcksen. Van Mantgem , vermomd als een soort van heilige uit een speelgoedhemel , is Oberon , koning der elfen. Dankzij de toverhoorn , die hij aan Huon schenkt , lopen de zaken zoals zij lopen moeten. Van die hoorn heeft Weber een dankbaar gebruik gemaakt : zijn roep gaat als een soort Leitmotiv door het werk heen. Uit een oogpunt van orkestratie is voor 't overige de partituur onbelangrijk , enkele momenten uitgezonderd.
De dirigent van deze muziek krijgt niet de kans er bijzonder veel van te maken.
Monteux , gehuldigd voor en na de voorstelling , dirigeerde rustig en zeker , zoals dat zijn gewoonte is , en het operaorkest had een zeer welverzorgde klank in de ouverture. Van de kleinere rollen moet ik nog noemen : Puck , door Gré Landzaat vlot geacteerd , Roschana , de verleidelijke vrouw van de emir , gespeeld door Lidy van der Veen ; verder de kalief ( Jan Voogt ) , zijn haremwachter ( Henk Angenent ) , een prins ( Chris Taverne ) , twee zeemeerminnen ( Nel Duval en Lidy van der Veen ) . De koren waren weer uitstekend ingestudeerd door Henk van Wielink.




