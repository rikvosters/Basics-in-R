
SOURCE :


SECTION :


LENGTH :


BYLINE :


DATELINE : 17 juni 1950

BODY :


HEADLINE : Candidaat notarissen bespreken de onherroepelijke volmacht. Huldiging van prof. Adriani

Het aantal candidaat-notarissen , dat na een wachttijd van 12 jaar en langer , nog niet tot notaris was benoemd , bedroeg op 1 October 1949 508 of 60 pet. van de van 1924 tot 1937 geslaagden. Op 1 Januari 1932 bedroeg dit percentage 42, zodat thans de candidaten ouder en de wachttijden dus langer zijn geworden. Dit deelde de voorzitter van de Broederschap der candidaat-notarissen gisteren op de in Deventer gehouden algemene vergadering mede.
De commissie-Pitlo is met haar werk gereed , zo hoorden wij verder , en zij zal o.a. een leeftijdsgrens voor notarissen van 70 jaar voorstellen. In Februari 1950 waren er in Nederland 834 notarissen , van wie 88 boven zeventig jaar. Van deze laatsten waren zes boven tachtig en 27 boven 75 jaar.
Zou deze leeftijdsgrens ingevoerd worden , dan zouden er in vier jaar 174 vacatures ontstaan.
Ondanks de geringe benoemingskansen blijft echter het aantal van hen , die een opleiding voor het notariaat volgen , toenemen. Ook de belangstelling voor de cursus voor notarisklerken wordt steeds groter.
Op bijzonder hartelijke wijze heeft de vergadering prof. dr. P.J.A. Adriani gehuldigd , die per 1 April was afgetreden als redacteur van het door de broederschap uitgegeven Weekblad voor Privaat recht , Notarisambt en Registratie , waaraan hij sinds 1922 verbonden was geweest. Prof. Adriani kreeg niet alleen van de voorzitter en namens de redactie van prof.
Meijers veel lof toegezwaaid voor zijn werkzaamheid vooral in het belang van de belastingwetenschap , doch bovendien verleende de vergadering hem het erelidmaatschap van de broederschap.
In de vacatures ontstaan door de benoeming van de heer H. Bruins tot notaris te Arnhem en de heer G.H.M. van Arendonk tot notaris te Deventer , werden tot bestuursleden gekozen de heren F.J. Holla en A.J. M. Ploegmakers. Tot voorzitter werd benoemd de heer W. Udo.
Volgend jaar zal de broederschap 100 jaar bestaan en de algemene vergadering zal dan in Amsterdam gehouden worden. Bij deze gelegenheid zal er een wetenschappelijke uitgave over het testament het licht zien , welke verzorgd zal worden door de prof. Meijers en prof. Eggens.
Vele uren heeft de vergadering besteed aan de bespreking van de prae-adviezen over de onherroepelijke volmacht , die waren uitgebracht door prof. mr. M.H Bregstein en notaris A. Prakken.
Prof. Bregstein gaat er vanuit , dat in de practijk onherroepelijke volmachten worden verleend en nagegaan dient dus te worden wat daarvan de strekking is en in hoeverre deze te verwezenlijken is.
Een volmacht , die uitsluitend in het belang is van de volmachtgever , kan steeds worden herroepen. Maar als de belangen van anderen in het spel zijn , kan het voorkomen , dat zij onherroepelijk is. In een dergelijk geval schept volmacht gebondenheid naar buiten. Het is naar het oordeel van prof. Bregstein een constructie , die niet in strijd is met het systeem van ons privaatrecht. Partijen zijn immers vrij hun belangen te regelen zoals zij wilden , tenzij het tegendeel duidelijk blijkt.
De onherroepelijke volmacht is zeker een zeer gebrekkig instrument , maar deze prae-adviseur kan niet inzien , waarom men het gebruik ervan in de practijk zou beletten , als men er tevreden over is. In vele gevallen gebruikt men de onherroepelijke volmacht slechts om gewapend te zijn tegen inertie van de volmachtgever.
Onzedelijke gevolgen zijn altijd te voorkomen door de veiligheidskleppen van «goede trouw» en «openbare orde en goede zeden».
Notaris Prakken is blijkens zijn prae advies de onherroepelijke volmacht veel minder welgezind dan prof. Bregstein.
Niettemin naderen de opvattingen van de beide prae-adviseurs elkaar op vele punten , doch er blijft een verschil in appreciatie bestaan , waarbij de heer Prakken de onherroepelijke volmacht voornamelijk wil terugdringen tot het terrein van b.v. maatschap en vennootschap onder firma.
Aan de discussies namen ook deel de hoogleraren Van Oven en Meijers , die in hun opvattingen het dichtst bij die van de heer Prakken stonden. Zij achten het namelijk gevaarlijk om de constructie van de onherroepelijke volmacht algemeen te aanvaarden. Alleen in enkele incidentele gevallen mag zij naar hun oordeel gebruikt worden.
Tot hen , die zich in het algemeen en wat de opzet van het prae-advies betrof eens waren met prof. Bregstein behoorde prof. Eggens.
Eenstemmigheid bestond hierover , dat bij het verlenen van een volmacht geen beschikkingsrecht wordt prijsgegeven.
Er is slechts sprake van het vastleggen van een onherroepelijke vertegenwoordigersmacht.




