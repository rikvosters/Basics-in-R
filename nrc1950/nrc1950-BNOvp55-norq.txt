
SOURCE :


SECTION :


LENGTH :


BYLINE :


DATELINE : 6 april 1950

BODY :


HEADLINE : Crisisverschijnselen in de Franse communistische partij. De leiding echter intact

( Van onze correspondent ) .


PARIJS , 5 April.


Het is al lang geen «wishful thinking» meer , dat in de communistische gelederen  Trotzkisten en Titoïsten de zuivere Stalinistische lijn trachten om te buigen. Tegen deze «provocateurs en agenten van de vijand» had het centrale comité van de communistische partij tijdens een in December vorig jaar gehouden bijeenkomst laten waarschuwen. Er was zoveel sprake van zwakheid , van onvoldoende militant besef bij verschillende provinciale federaties en het gemis aan waakzaamheid en ontoelaatbare manifestaties van verzoening werden in December gelaakt. In een rapport van de Parijse afgevaardigde Georges Cogniot , een van de redacteuren van l'Humanité en het orgaan van de Kominform werd heftig tekeer gegaan tegen de «kliek van Tito» , het Zuidslavische regime werd erin voorgesteld als een «typisch fascistische dictatuur».
Het centrale comité dat in December twee dagen vergaderde wond er geen doekjes om , dat de strijd voor vrede en vrijheid niet overal met succes bekroond was en dat verschillende plaatselijke verkiezingen notoire tegenvallers hadden opgeleverd. Het was dus nodig krachtiger dan tot dusver op te treden tegen de onbetrouwbare elementen , die in de communistische partij waren binnengedrongen : uitstoten was het middel dat gebiedend werd voorgeschreven.
Voor de tegenstanders van het communisme was echter het ogenblik nog niet gekomen om het gevaar bezworen te zien. Want , dit bleek heel duidelijk uit de verslagen van het tweedaags beraad van het centraal comité , de état major was intact gebleven , Moskou slaafs gevolgd en het transigeren met de Stalinistische leer bleef beperkt tot partijcellen. Het Trotzkisme en Titoïsme bleken kwalen , waaraan nieuwe leden-arbeiders leden en in zekere intellectuele kringen was deze ziekte ook verbreid.
De oude communistische leiders en de arbeiderskaders waren niet of in veel mindere mate aangetast door deze koorts. Vandaar dat men ondanks deze verschijnselen van dissidentie , waarvan men het bestaan al vóór de bijeenkomst van het centraal comité vermoedde en waarvan men nu zekerheid had gekregen uit de mond van de leiders zelf over het algemeen niet concludeerde , dat de Franke communistische partij deze crisis niet zou overleven. Tijdens de beide oorlogen , zo was de gangbare redenering had de partij nog wel zwaardere crises doorgemaakt ; toen werden zulke crises aan de top bestreden en overwonnen. Zo lang de top zich weet te handhaven , zo lang Thorez , omringd door diehards als Marty , Bonte en Cogniot - om slechts drie namen te noemen - zich weet te handhaven , zo lang zal de leiding meesteres van haar gelederen blijven

Na de zuivering een militante kern

Dit moge zo zijn , uit de toespraken op het vijfdaagse twaalfde partijcongres , dat morgenavond zal eindigen , blijkt echter , dat het crisis gevaar nog steeds aanwezig is. Maurice Thorez heeft op de openingsdag van het congres in een rede van vijf uur niet alleen de bekende stokpaardjes die luisteren naar namen als vrede , vrijheid , Amerikaans imperialisme en de Indochinese vrijheidsstrijd uit de manege gehaald , maar ook de aandacht van zijn gehoor opgeëist voor zelfcritiek. Hij heeft de aanwezigen opgewekt tot «vastbeslotenheid , revolutionnaire waakzaamheid» , tot verzet tegen infiltratie van de politie , Trotzkisten en Titoïsten , en enige voorbeelden gegeven van federaties en militanten die in dit opzicht tekort waren geschoten. Ergo : de door de communistische dokters in December geconstateerde koorts bestaat nog , de crisis heerst nog.
Na Thorez hebben een stroom van sprekers vijf dagen lang , onder wie ook de bekende natuurkundige professor Joliot Curie , hoge commissaris voor de atoom-energie in Frankrijk , hoog opgegeven van het Russische paradijs. Uit toon en inhoud van deze redevoeringen spreekt een vastbeslotenheid , een vasthouden aan de leerstellingen van Stalin , van de partijleiding , waarvan de onverbiddelijkheid niet onderschat moet worden.
Dat er een zuivering aan de gang is in de Franse communistische gelederen , waardoor de partij aan leden verliest , doet niet af aan de gevaarlijk machtige positie , die de partij nog altijd hier te lande inneemt.
Als deze zuivering eenmaal achter de rug is , zal een militante kern overblijven , een kern van honderdduizenden , die , diep doordrongen van het heorisme en de mystiek , bereid zou zijn alles te wagen ad majorem gloriam van de Kominform. Het zou dus struisvogelpolitiek zijn verschijnselen als lusteloosheid en dissidentie te interpreteren als een verzwakking van de communistische partij in Frankrijk.
Numeriek , quantitatief moge de partij achteruitgaan , dit doet niets af aan de paraatheid en bedrijvigheid van de leiding. Integendeel : de leiding handhaaft zich en met steun van hen die zuiver in de leer zijn gebleken , zal zij wellicht krachtiger , en qualitatief sterker dan ooit straks voor het voetlicht verschijnen.



