
SOURCE :


SECTION :


LENGTH :


BYLINE :


DATELINE : 17 juni 1950

BODY :


HEADLINE : De zomertentoonstelling in het Rijksmuseum geopend

Een groot aantal genodigden en autoriteiten , o.w. minister Rutten heeft gistermiddag enige uren in de zalen van het Rijksmuseum te Amsterdam doorgebracht , om de schilderijen uit het Kaiser-Friedrich-Museum te Berlijn ,
welke de grote zomertentoonstelling vormen , te bezichtigen. Daarmede is de expositie dan tevens geopend ,
zonder officiële toespraken ook. Het «woord» was aan de honderdtwintig meesterwerken , al werden er ook heel wat onderlinge gesprekken gevoerd in het grote gezelschap vertegenwoordigers van de museum- en kunstwereld ,
waartoe trouwens de bewondering voor de prachtige collectie alle aanleiding gaf.
Uit eerder gepubliceerde berichten weet men in korte trekken wat deze tentoonstelling biedt : prachtige primitieven , karakteristieke werken van oude Duitse meesters en een wel zeer kostelijke collecte Hollandse 17de eeuwers , met de twaalf Rembrandts als het sterkst uiteraard opvallende hoogtepunt tussen toch nog verscheidene andere hoogtepunten. Ziedaar dan nog eens samengevat de hoofdzaak.
Ge zoudt al dadelijk willen zeggen : het is of de kunsthistorische prentenboeken levend zijn geworden.
Een zomertentoonstelling met zoveel uit de reproducties algemeen bekend geworden meesterstukken is misschien nooit gehouden. Het vergroot zo mogelijk de aantrekkelijkheid nog , want het gevoel van vertrouwdheid met wat men te zien zal krijgen , stimuleert de wens om te gaan kijken en verdiept ook het genot van het bezoek aan de reeks zalen. De aanwezigheid van zoveel Hollandse werken uit onze grootste tijd verhoogt dan nog de sfeer van vertrouwdheid. Een heel ander karakter heeft deze collectie weer , als dat van de kunstschatten uit Wenen en München , welker kernen door vroegere paleiscollecties van vorsten werden gevormd. Deze collectie uit Berlijn behoort tot een museumbezit , dat typisch door kenners en kunsthistorici is bijeengebracht , weerspiegelt veel meer de moderne smaak en kijk op de oude kunst en heeft ook zeer sterk het hoge niveau van kwaliteit , dat specialisten-verzamelaars aan een collectie weten te geven. Aldus een algemene en eerste indruk , waaraan , om het voor ditmaal daarbij te laten , nog moet worden toegevoegd , dat de werken prachtig zijn geplaatst. Een inderdaad overweldigende tentoonstelling ,
welke rustige beschouwing vergt.




