
SOURCE :


SECTION :


LENGTH :


BYLINE :


DATELINE : 14 juni 1950

BODY :


HEADLINE : Trieste stemming te Barneveld. Reeds 20.000 dieren gedood

( Van onze correspondent )

EDE , 13 Juni.


Dinsdagmorgen is ten aanzien van de pseudo-vogelpest , die het Nederlandse pluimveeland rondom Barneveld teistert , een kritiek stadium ingetreden.
In de loop van de morgen meldde een boer uit het nabijgelegen Kootwijkerbroek aan de Barneveldse gemeenteveearts dr. M. H. Hoogland , dat de gevaarlijke pluimveeziekte de vorige week Donderdag op zijn bedrijf was uitgebroken.
Vanwege de hooitijd had hij geen gelegenheid kunnen vinden , zo vertelde hij , eerder melding te maken.
Dr. Hoogland nam dit feit zeer ernstig op. Gedurende vijf volle dagen is het bedrijf een enorme besmettingshaard geweest en hij verwacht dan ook dat de pseudo-vogelpest zich in de komende dagen aanzienlijk zal uitbreiden. Inmiddels zal de justitie zich met de onverantwoordelijke landbouwer bezig houden.
Momenteel zijn in Barneveld , voornamelijk gedurende de laatste dagen 23 meldingen van pseudo-vogelpest binnengekomen.
In 14 gevallen heeft men zekerheid terwijl in 9 gevallen het antwoord van de rijksseruminrichting te Rotterdam wordt afgewacht. Uitgebreide voorzorgsmaatregelen zijn genomen. Van de besmette bedrijven worden alle dieren gedood en in Amersfoort , waarheen zij in gesloten wagens worden vervoerd , verbrand. Ook het interieur van de hokken en alle voorwerpen waarmee de dieren eventueel in aanraking zijn geweest , worden verbrand. De hokken zelf worden met loog ontsmet. Sinds enkele dagen zijn speciaal gevormde ontsmettingsploegen bezig.
Burgemeester mr. C.E.E. Kuntze heeft een gemeentelijk taxateur benoemd en beëdigd om de marktwaarde van het pluimvee te schatten. De gedupeerden krijgen de schade van het rijk vergoed.
Reeds zijn 20.000 dieren vernietigd. Met inenten heeft men nog weinig goede resultaten bereikt. Bovendien zullen de dieren meermalen ingeënt dienen te worden , hetgeen moeilijk uitvoerbaar is. Zou de pseudo-vogelpest echter een epidemisch karakter krijgen , dan zal men hiertoe overgaan.
De stemming onder de Barneveldse pluimveehouders is zeer triest. Ruim 60 pct. van de bevolking leeft van het pluimvee en de gezamenlijke oppervlakte van de bedrijven beslaat ruim 5000 ha.




