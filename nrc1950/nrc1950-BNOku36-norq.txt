
SOURCE :


SECTION :


LENGTH :


BYLINE :


DATELINE : 23 mei 1950

BODY :


HEADLINE : Internationaal luilekkerland in «De zilveren krakeling»


( Van onze correspondent ) .


GRONINGEN , 22 Mei. -

De grote internationale bakkerstentoonstelling «De zilveren krakeling» welke van 14-22 Juni a.s. te Groningen wordt gehouden , ter gelegenheid van het zilveren jubileum van de Groninger cursistenvereniging , belooft een grootse manifestatie te worden.
Reeds zijn ver over de 1000 inzendingen toegezegd. Hieronder zijn vele buitenlandse inzendingen.
Zo zal Ierland een collectieve inzending insturen , welke voor de expositie te Groningen door de Ierse gezante in Nederland , mrs. MacNeill wordt gekeurd. Er zullen voorts inzendingen zijn uit Luzern , Denemarken , België en Luxemburg. Ook worden individuele inzendingen verwacht uit Tasmanië en Palestina , terwijl toezeggingen werden verkregen uit Noorwegen ,
Zweden en Amerika.
Aan de ingang van de tentoonstelling zal in suikerwerk het beleg van de stad Groningen in 1672 worden uitgebeeld , terwijl in de hal van de Harmonie een levensgrote beeltenis van HM. de Koningin in chocolade zal worden geplaatst.
In de korenbeurs wordt van chocolade , koek en suiker het Huis van Hans en Grietje gebouwd ; ook de heks zal daar niet ontbreken. Een Rotterdamse firma zal exposeren met de nieuwste Amerikaanse broodsnijmachine , welke in een half uur 900 broden snijdt en luchtdicht verpakt.
Op de tentoonstelling welke des Zondags gesloten zal zijn wordt twee dagen geconcerteerd door het muziek corps van de Kon. Gist- en Spiritusfabriek te Brugge.




