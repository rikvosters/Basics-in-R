
SOURCE :


SECTION :


LENGTH :


BYLINE :


DATELINE : 12 juni 1950

BODY :


HEADLINE : Leiden één vlaggenzee. Weer thuis

( Van onze correspondent ) .


Zaterdag begon het dan voor de studenten. Dat zijn ze in hun hart allemaal nog , die zich 's middags voor het station opstelden en via de Morschpoort naar de Pieterskerk trokken.
Want hoe oud sommigen naar jaren mogen zijn geworden , in hart en daden blijven ze tijdens dit lustrum student.
Pro Patria stond aangetreden en werd door de praeses van de reünisten , jhr. mr. E. C. U. van Doorn en praeses collegii geïnspecteerd. Toen begon de tocht door de stad , met herauten en muziek voorop. Langs de kant van de weg stonden rijen mensen naar het schouwspel te kijken. Burgemeester Van Kinschot , zelf ook reünist , bood aan mr. Van Doorn bij de Morschpoort een sleutel van de stad aan. Daarmee bracht hij tot uitdrukking , dat de Leidse burgerij de vroegere bevolking van de universiteit van harte welkom heet.
De rector-magnificus en de secretaris van de academische senaat stonden voor de hekken van de academie , om de gasten te begroeten. En toen de Kloksteeg door naar de Pieterskerk ,
waar de redevoeringen werden gehouden.
Maar al voor de ingang van de kerk stonden vele ouderen naar bekenden uit te zien , om die met een kwinkslag en een handdruk te groeten en een afspraak voor later op de dag te maken.
In de kerk beklom het eerst de praeses collegii , de heer M-Heerma van Voss het preekgestoelte. Hij heette de reünisten van ganser harte welkom en sprak de hoop uit , dat dit lustrum aan veler verwachtingen zal beantwoorden.
Tweede spreker was de rector-magnificus , prof. dr. B. A. van Groningen. Op een lustrum komen mensen bijeen , die willens en wetens elkaar zoeken , omdat zij tot dezelfde grote familie behoren. De rector sprak als zijn wens uit , dat de vreugde geadeld moge worden door stille ernst in het wezen der universiteit en begrip van eigen verantwoordelijkheid. Tenslotte sprak de voorzitter van de reünisten.
Zijn woord ging van hart tot hart. Nu zijn wij nog maar zo kort in Leiden , aldus sprak hij , en reeds treft ons ontzaglijk veel. Het is reeds geworden zoals wij allen in stilte gehoopt hadden , dat het worden zou.
Wij zijn rijk met onze universiteit en met de herinnering aan onze studententijd.
Met ontroering gevoelen wij allen , hoe nauw wij met Leiden verbonden zijn. Leiden is nog altijd Leiden ,
óns Leiden. Wij zijn weer thuis ! Mogen wij hier deze dagen bijeen zijn als leden van die grote familie , verschillend in leeftijd , maar eensgezind in onze liefde voor het Leidsche Studenten Corps , aldus besloot hij. Officieel was het lustrum nu begonnen.
Velen gingen al vast een kijkje nemen op het Pieterskerkhof en in Alhambra , om daar de weg te leren kennen en de borrel te proeven. Avonds was er reünisten diner in de stadsgehoorzaal , maar ook in het cafébedrijf bleef het druk.
Onder stralende zonneschijn zijn Zondag mooie prestaties geleverd tijdens het concours hippique op het terrein De Hofstad aan de Waalsdorperweg in Den Haag. Een extra trein bracht uit Leiden vele kijkers hierheen ;
zij hebben kunnen genieten van de hippische sport en de mooiste toiletten die hier te zien waren. De heren voor een belangrijk deel voorzien van een hoge grijze hoed , de dames in haar allerbeste kledij , dat alles gaf een bijzonder feestelijk gezicht.
Wanneer de pauze tussen twee nummers te lang duurde was er altijd wel iets moois buiten de hekken te bewonderen.
Tot grote verrassing van de toeschouwers woonde ons koninklijk paar een gedeelte van de wedstrijden bij.
'S Avonds gaf Strassburger een galavoorstelling in het circus. Daar achteraan kwam het Leidse Studenten Circus Die Lustige Piste , revue bestiale a grande spectacle. De tent was tot de nok toe gevuld , en allen hebben kostelijk gelachen. Er ontsnapten een paar zeeleeuwen , waarvan er één uitgerekend in de loge van de lustrumcommissie sprong , tot grote schrik van de dames , maar tot uitbundige vreugde van de toeschouwers.
Toen de leut hier voorbij was , trok men weer naar het Gravensteen , waar het cafébedrijf officieel geopend werd.
Dat was tegen een uur of één. De zon scheen al , toen men van hier wegging , met de herinnering aan een nacht feest , zoals men er maar weinig meemaakt.




