
SOURCE :


SECTION :


LENGTH :


BYLINE :


DATELINE : 25 mei 1950

BODY :


HEADLINE : Londiniana

( Von onze correspondent )

DE CONFERENTIE-ZAAL van Lancaster House waar de leden van de Atlantische gemeenschap verleden Donderdag hun openbare slotvergadering gehouden hebben , is een zaal zoals ik er al heel wat heb gezien. Met veel gouden tierelantijnen en kristallen lusters en plafondschilderingen. Misschien niet zo overdadig versierd als de Salon de l'Horloge op de Quai d' Orsay of La Salie des Pas Perdus in het Luxembourg , maar toch van hetzelfde genre. Zo leek ook het ceremonieel dat daar verleden Zaterdag werd gepleegd als twee druppels water op de vertoningen , die wij journalisten sinds de oorlog al op zo vele internationale conferenties hebben bijgewoond. Het begint met een tien minuten lange marteling van de ongelukkige diplomaten wanneer zij in een fel stekend electrisch zonnetje worden gezet ten behoeve van de filmoperateurs en fotografen die even hard met hun sluiters knipperen als hun slachtoffers dat met hun verblinde ogen doen. Daarna komen dan de gelegenheidsredevoeringen , elk van de hoge heren zegt zijn woordje , de eeuwenoude gemeenplaatsen en mooie frazes worden met de ernstigste gezichten en het meest bewogen stemgeluid voorgelezen alsof niemand ze nog ooit eerder had gehoord.
En dan is het voorbij en gaat iedereen gesticht naar huis.
DUS Uw correspondent heeft zich Donderdag in die gouden zaal stierlijk zitten vervelen zoals dat een blasé journalist betaamt ? Verre van dat. Hij smaakte de roes van een stuk historie te beleven. Dat begon al direct met de entree van het hoge gezelschap.
Want wie kwam daar het eerst naar binnen om zijn plaats te nemen in het midden van de lange tafel ? Wie domineerde dit gezelschap ,
niet alleen omdat hij voor het ogenblik aan de beurt was om als voorzitter van de Atlantische Raad op te treden maar in de eerste plaats omdat zijn land de voorbestemde leider van de vrije wereld is ? Dean Acheson natuurlijk.
Behalve dat het helemaal niet natuurlijk is. Amerika thans primus inter pares ( die overigens allesbehalve « pares» zijn ) in een overwegend Europees gezelschap , Amerika dat nog geen tien jaar geleden van «entangling alliances » niets moest weten ,
thans tot over zijn oren in de Europese en de wereldpolitiek verwikkeld. Wie had het ooit durven dromen ? Als dat geen historie is dan weet ik het niet.
En nooit heb ik dat sterker gevoeld dan verleden week in die gouden zaal.
Zeker , het is geen nieuws meer dat Amerika de rol van Britannia heeft overgenomen. Maar wanneer je die rolsverwisseling in den lijve voor je ziet , wanneer je Acheson daar in het midden van die lange tafel ziet zitten en Bevin alsof hij maar een doodgewoon landje als een ander vertegenwoordigde ergens tussen het omringende kleine grut , dan word je je er plotseling weer met een schok van bewust wat een revolutionnaire ontwikkeling er zich in luttele jaren op het wereldtoneel heeft voltrokken.
Vooral als je gelijk schrijver dezes lange jaren in Amerika hebt gewoond en het je nog kersvers in het geheugen ligt hoe ondenkbaar Amerikaans leiderschap in de internationale politiek toen scheen te zijn. EN dat is nog niet alles. Dat dit land in afzienbare tijd ooit de mensen zou opleveren die deze rol met waardigheid zouden weten te vervullen scheen je toen al even ondenkbaar. De Amerikanen waren immers maar « boertjes van buten » in de internationale politiek , ze begrepen er niets van en wilden er ook niets mee te maken hebben , ze hadden niet het minste gevoel voor diplomatieke manieren en waren even grof en luidruchtig als de dassen die zij om hun nek droegen.
Zo leek het toen. Maar ziet nu deze Acheson eens. Op en top een heer , evenzeer een modeprent als de eens zo beroemde Eden om van de slodderige Bevin maar niet te spreken. En een heer die de deftigheid niet zoekt in mooie diplomatieke frazen maar de dingen rustig bij hun naam noemt zonder daardoor ook maar een greintje aan waardigheid in te boeten ; integendeel. Deze man , denk je bij je zelf is volkomen op zijn plaats als leider van het gezelschap. En wederom bekruipt je daarbij dat gevoel dat je hier dingen beleeft die je nog geen tien jaar geleden volkomen ondenkbaar had geacht.
Helaas , dat gevoel van een stuk historie mee te maken krijgt een sombere bijsmaak door iets heel anders wat je in de gouden zaal van Lancaster House te zien en te haren krijgt. Dat Amerika zich thans zijn verantwoordelijkheid als de grootste macht van de vrije wereld bewust is geworden , dat het zich tot daden van ongehoorde durf en verziende royaliteit heeft bekwaamd om die vrije wereld voor de ondergang te behoeden , dat het zijn nieuwe leiderschap uitoefent op een wijze die de trotse volkeren van het eens « oppermachtige Europa niet in opspraak brengt , dat het mensen als Marshall en Acheson oplevert , die aangeboren capaciteit en voor dit leiderschap blijken te bezitten , dat alles kan slechts tot verblufte dankbaarheid stemmen. Clio , zo schijnt het , heeft het goed met ons voor , beter misschien dan wij verdiend hebben. Maar dan beginnen de redevoeringen en word je er plotseling weer aan herinnerd wat deze »grote Atlantische broederschap « , zoals Bevin het noemt , tot stand heeft gebracht. Minister na minister spreekt over zijn hartstochtelijke verlangen naar vrede , de gouden zaal ritselt van het rondfladderen van die duif met de olijftak welke de verzamelde diplomaten zeggen - ongetwijfeld volkomen oprecht - zo vurig te begeren.
Twaalf paar handen zijn naar haar uitgestrekt. Uit twaalf monden klinkt het gebed : Heer , geef ons vrede , geef ons vrede. En wanneer die kreet het slotaccoord van een internationale conferentie vormt dan hoeft men niet op het communiqué te wachten om te weten waar onze vertegenwoordigers , gedwongen door de onverbiddelijke noodzaak van lijfsbehoud , in werkelijkheid mee zijn bezig geweest : de voorbereiding van de derde en de laatste wereldoorlog. Ook in die zin is er in Lancaster House historie gemaakt. Maar of dat is gebeurd onder de auspiciën van een goedgunstig glimlachende dan wel een sardonisch grijzende Clio , dat weet alleen deze dame zelf.




